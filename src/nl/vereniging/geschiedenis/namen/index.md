---
key: history-names
title: Mogelijke namen voor de vereniging
heroSlogan: ''
---

Op deze pagina vind je de namen voor het 'Gilde' die in de aanloopfase voor de oprichting door leden zijn voorgesteld, alsmede een bestuursadvies hierover.
Alle voorlopige leden mochten stemmen, en de uitkomst werd _Fronteers_.

## Bestuursadvies

Dit bestuursadvies is tot stand gekomen in nauw overleg met Edenspiekermann (toen Eden Design), dat (als sponsoring) een namenspecialist naar ons naamgevingsprobleem heeft laten kijken en enige voorstellen heeft gedaan.

Uiteraard mag je dit advies volkomen naast je neer leggen als je daar zin in hebt, maar we verzoeken je in elk geval de redenering te lezen.

Het grootste deel van de voorgestelde namen valt in de concrete, beschrijvende categorie (Beroepsorganisatie voor Frontend-Ontwikkelaars, Vakvereniging voor Front-end Developers, etc.) Het voordeel van zo'n naam is dat het iedereen direct duidelijk is waar het om gaat; het nadeel is dat ze voor een buitenstaander slecht te onthouden zijn en derhalve direct afgekort zullen worden (BvFO, VFED, etc.) Zo'n afkorting is niet gewenst, omdat het de zaken alleen maar vertroebelt: niemand zal direct weten waar de VFED voor staat.

Enkele namen zijn interne grapjes, die een front-ender direct zal begrijpen, maar een buitenstaander niet. Voorbeeld: &lt;body&gt;, De Bron, De Voorkant. Een leek zal niet weten waar dit op slaat. Mistig pseudo-medisch gezelschap? Mineraalwaterwinkel? Gevelsteenzetter? Aangezien we ons ook op niet-front-enders willen richten, is zo'n naam af te raden.

Enkele namen zijn op zich leuk, maar te algemeen, en hebben bovendien geen makkelijk domein beschikbaar. Voorbeeld: Argo, Avantgarde. Leken hebben hier een associatie bij, maar dat hoeft niet noodzakelijkerwijs de associatie te zijn die wij willen dat ze krijgen.

Het domeinnamenprobleem geldt overigens voor veel van de voorgestelde namen, met uitzondering van de moeilijke afkortingen zoals BvFO, maar willen we wel een domein bvfo.nl of vfed.nl dat niemand kan onthouden?

Een goede naam is enigszins associatief, maar verwijdert zich ook niet te ver van een concrete beschrijving. Hiervan uitgaande stelde Edenspiekermann drie namen voor, en het bestuur neemt die graag over:

1. Fronteers
2. Frontalent
3. Frontact

Al deze drie namen hebben een associatie, zijn makkelijk te onthouden, en de domeinen zijn voorlopig door Edenspiekermann gereserveerd. De argumentatie van bestuursfavoriet Fronteers vind je verderop.

## Stemprocedure

Om te stemmen gebruikten we de zogenaamde [Instant Runoff Voting](http://en.wikipedia.org/wiki/Instant-runoff_voting) methode, waarbij iedere stemmer een lijst van zijn voorkeuren kon indienen.

## Voorgestelde namen

De volgende namen zijn voorgesteld (in alfabetische volgorde):

-   Argo
-   Avantgarde
-   &lt;body&gt;
-   Beroepsorganisatie voor Frontend-Ontwikkelaars
-   Beroepsorganisatie Nederlandse Front-end Webdevelopers
-   Beroepsvereniging voor Frontend-Ontwikkelaars
-   BNFED - Beroepsorganisatie Nederlandse Front-end Developers
-   De Bron - organisatie voor front-enders
-   De Voorkant
-   FEDEV - Organisatie van front-end webdevelopers
-   FEND - Voor betrokken front-enders
-   FEND - Dé vakvereniging van Front-end Developers
-   FEND - Vakvereniging van Front-end Developers
-   FEND - Beroepsorganisatie van Front-end Developers
-   FEND - Beroepsvereniging van Front-end Developers
-   Frontact
-   Frontalent
-   Fronteers
-   Front-end Developers Nederland
-   FrontEnd Developers United
-   Front-end Webdevelopers Nederland
-   FrontEnd Webdevelopers United
-   FWD
-   Gilde van Front-End Developers
-   Gilde van Front-End Ontwikkelaars
-   Het Gilde - Een vakvereniging van frontend web-ontwikkelaars
-   Het Gilde - Dé vakvereniging van Front-end Developers
-   Het Gilde - Vakvereniging van Front-end Developers
-   Het Gilde - Beroepsorganisatie van Front-end Developers
-   Het Gilde - Beroepsvereniging van Front-end Developers
-   Vakvereniging voor Frontend-Ontwikkelaars
-   Vakvereniging voor Front-end Developers
-   Vereniging voor Frontend-Ontwikkelaars
-   Vereniging van Nederlandse Frontend Developers
-   Vereniging van Nederlandse Front-End Ontwikkelaars
-   Vereniging van Nederlandse Frontend Webdevelopers
-   Voorzijde - Beroepsvereniging van Front-End Developers

## Argumentaties

De volgende argumentaties zijn ingeleverd:

## Argo

Argo is het schip waarmee de griekse helden op zoek gingen naar het Gulden Vlies. Aan boord waren onder andere Ajax en J(a)son. Het schip bood hen bescherming en bracht hen van avontuur naar avontuur.
Leden zouden dan Argonauten kunnen zijn.
Ik denk dat de schip-metafoor best leuk kan zijn voor een vereniging als deze. Ontdekken, avonturen, nieuwe werelden verkennen, helden; allemaal goeie associaties.

## Avantgarde

Betekent Voorhoede.

## &lt;body&gt;

&lt;body&gt; staat voor de organisatie: het gilde belichaamt ons gezamenlijke doel om ons vakgebied verder te ontwikkelen en daarnaast is &lt;body&gt; natuurlijk het element waarbinnen de diverse front-end technieken samenkomen en het spektakel zich grotendeels afspeelt, zowel voor de gebruiker als voor de ontwikkelaar.

## De Bron - organisatie voor front-enders

Bron: puur, helder, onmisbaar, betrouwbaar (niet vervuild!)
Broncode, onder de kap, view source(!), etcetera

## FEDEV - Organisatie van front-end webdevelopers

De afkorting betekent: Front End DEVelopers;
Omdat een leek niet per se weet dat een front-ender iets met websites doet, moet in de ondertitel "web" zitten;
De ondertitel suggereert niet meer dan wat de organisatie is;
Fedev is als woord uit te spreken (hoeft dus niet gespeld te worden).

## FEND - Voor betrokken front-enders

Samentrekking hoef ik vast niet uit te leggen.
Ook internationaal goed te communiceren (uitspraak enz).
Ondertitel moet vooral houding en werkwijze van leden communiceren.

## Fronteers

Een ideale naam is zowel herkenbaar als associatief. Het "front"-gedeelte van "Fronteers" is een duidelijke verwijzing naar front-end programmeurs; en iedereen associeert het woord als geheel met "frontiers".

Als beroepsorganisatie van front-enders is "frontiers" zeer toepasselijk. Front-enders werken altijd op de grens van ontwerp en techniek. Onze professionaliteit zorgt dat we soms op de grens van het mogelijke werken, en de professionalisering die we voorstaan betekent dat we onze grenzen moeten verleggen.

Tenslotte ligt de naam makkelijk in het geheugen.

Waarschijnlijk moet hier nog een pay-off aan toegevoegd worden met een beschrijving; iets als "Beroepsorganisatie van front-end ontwikkelaars".

## FWD

FWD staat voor Front-end Web Developers en tevens voor vooruitgang (en dat is toch waar we naar streven!). Eventueel zou er bij vermeldingen altijd vakvereniging voor kunnen staan, zodat duidelijk wordt dat het om een professionele organisatie gaat. Daarnaast biedt de naam FWD goede mogelijkheden voor een logo of beeldmerk.

'Gecertificeerd door Vakvereniging FWD' of 'FWD Proof', klinkt goed toch?

## Gilde van Front-End Developers

Ik vind 'gilde' nog steeds een mooie term die wat mij betreft staat voor 'ambacht' en het doorgeven van kennis, en ik hoop dan ook dat het oorspronkelijke voorstel is afgeschoten vanwege 'front-enders' en niet vanwege 'gilde'.

## Vakvereniging voor Front-end Developers

Het is belangrijk dat de naam "verkocht" kan worden. Met deze naam kan het management aangeven dat al hun Front-end Developers bij de Vakvereniging voor Front-end Developers zijn aangesloten, iets wat met afwijkende termen en namen een stuk lastiger is. Ook als referentie op de C.V. van de Front-end Developer zelf. Eventueel zou dit ook als ondertitel voor een andere (pakkende) naam kunnen dienen. Het is dan ieder geval voor iedereen duidelijk dat het om een "echte" vak/beroepsvereniging gaat en niet zomaar een collectief van enthousiastelingen.
