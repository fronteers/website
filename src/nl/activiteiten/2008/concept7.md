---
title: 'Bijeenkomst bij Concept7 op 8 december 2008'
date: 2008-12-08
eventdate: 2008-12-08
location:
categories:
    - meetup
---

Op 8 december 2008 kwamen zo'n 40 geïnteresseerde front-end developers en designers uit het hoge noorden bij elkaar in Paterswolde, een gehucht op de grens van Drenthe en Groningen. Hoewel het aanmeldingsformulier slechts een week had opengestaan, zat de meetingroom van [Concept7](http://www.concept7.nl/) bomvol. Blijkbaar werpt wat rondbellen naar bedrijven in de omgeving z'n vruchten af; iets wat we dus vaker moeten doen.

Na een introducerend glaasje fris en idem borrelnootje, trapte [_Henk Wijnholds_](http://www.concept7.nl/henk/) af met een presentatie over _Gestaltpsychologie_ (en webdesign). Hierbij worden de vijf wetten van menselijke waarneming (wet van nabijheid, overeenkomstigheid, geslotenheid, goede continuïteit en eenvoud) toegepast op websites. Een [interessant concept](http://www.usabilityweb.nl/artikel.php?id=41), wat waarschijnlijk volgens een hoop mensen als 'vanzelfsprekend' wordt gezien. Helaas zijn er nog veel sites die deze wetten niet zo zien. Wellicht dat Concept7 hier verandering in kan brengen.

Vervolgens was _Nikolai Onken_ aan de beurt met een presentatie over [_Dojo_](http://dojotoolkit.org/), een JavaScript framework dat, ondanks veel ondersteuning van enkele grote bedrijven, nog niet echt bekend is bij de Nederlandse front-enders. Marketing en goede documentatie is daarvan de oorzaak, volgens Nikolai. Dojo bestaat uit 3 onderdelen, namelijk [Core](http://dojotoolkit.org/projects/core), [Dijit](http://dojotoolkit.org/projects/dijit) en [DojoX](http://dojotoolkit.org/projects/dojox). Dojo Core is vergelijkbaar met andere JavaScript frameworks, zoals jQuery, Prototype en MooTools, maar richt zich meer op 'enterprise' applicaties, wat bijvoorbeeld goed te merken is aan de ondersteuning voor [i18n](http://en.wikipedia.org/wiki/I18n) en de [data layer](http://api.dojotoolkit.org/jsdoc/dojo/1.2/dojo.data). Dijit bevat allerlei user interface elementen (tabbladen, datepickers, etc.) en is qua styling volledig aan te passen middels CSS en HTML templates. Met accessibility is in Dijit out-of-the-box rekening gehouden. DojoX is een verzameldoos voor allerlei interessante experimenten en uitbreidingen in de browser. Zo kun je hiermee [grafieken tekenen](http://api.dojotoolkit.org/jsdoc/dojox/1.2/dojox.charting), [offline applicaties](http://api.dojotoolkit.org/jsdoc/dojox/1.2/dojox.off) maken, met [cometd](http://api.dojotoolkit.org/jsdoc/dojox/1.2/dojox.cometd) aan de slag en nog [veel meer](http://api.dojotoolkit.org/jsdoc/dojox/1.2/dojox). Voor iedereen die eens wil spelen met Dojo, is [Dojo Campus](http://dojocampus.org/) een aanrader. Voor vragen en ondersteuning kun je altijd terecht op IRC, in `#dojo` op irc.freenode.net (en breng dan ook meteen een bezoekje aan [`#fronteers`](/blog/2008/03/fronteers-op-irc) ;).

Aangezien Nikolai op dreef was, vervolgde hij zijn (Engelse) verhaal met een presentatie over JavaScript in het algemeen. Hierbij ging het vooral om het kiezen en optimaal gebruiken van je editor en debugging tools, syntax/conventies, documentatie en unit tests. Ondertussen heeft iedere browser een goede debugger/console aan boord. [Firebug](http://getfirebug.com/) voor Firefox is waarschijnlijk de bekendste, maar ook Opera ([DragonFly](http://www.opera.com/dragonfly/)), Webkit ([Drosera](http://webkit.org/blog/61/introducing-drosera/)), Chrome (Control the current page > Developer) en Internet Explorer ([Developer Tools](http://msdn.microsoft.com/en-us/library/cc848892.aspx)) staan hun mannetje. Een erg interessante presentatie, waarin wel duidelijk werd hoe serieus je met JavaScript bezig kunt zijn.

[_Arjan Westerdiep_](http://www.drububu.com/) sloot de avond af met een presentatie over _Flash_ (en 3D). Hierin kwam de brug die je kunt slaan tussen JavaScript en Flash deels naar voren. Voorbeelden hiervan zijn sIFR en [SWFObject](http://code.google.com/p/swfobject/), die waarschijnlijk bij velen wel bekend zijn. Vervolgens kregen we een diepgravende uitleg over het wel en wee van 3D objecten, waarin duidelijk werd waar Arjans passie en expertise liggen. Tegelijk werd ook de huidige beperking van Flash op 3D-gebied aan het licht gebracht. Maar de complexiteit van polygonen, render engines, flat/phong shading en nog veel meer; je kunt er als front-end developer niet meer omheen ;). Voor iedereen die hier ook niet genoeg van kan krijgen (en van pixels houdt), heeft Arjan trouwens een groot aantal [tutorials](http://www.drububu.com/tutorial/) op zijn site staan. Al met al een erg uitgebreide en leerzame introductie, die voor waarschijnlijk een hoop mensen niet zozeer praktische handvaten bood, maar wel een kijkje in het hoofd van [een pixelgeweldenaar](http://www.drububu.com/icproject/) (en niet-Mac-gebruiker ;).

## Overige materialen en verslagen

-   [Gestalt psychology and webdesign](http://www.concept7.nl/henk/?p=124) (concept7.nl)
-   [Gestalt Psychologie en Webdesign (met rebus ;)](http://www.slideshare.net/henkc7/gestalt-psychologie-presentation/) (SlideShare)
-   [Presentatie en voorbeeld van Arjan Westerdiep](/_downloads/2008/arjan-westerdiep-flash.zip) (zip met swf, 240KB)
-   Fronteers bijeenkomst (royklopper.nl) & [Fronteers Bijeenkomst @ Concept7](http://www.mediact.nl/nl/weblog/a/99) (mediact.nl)
