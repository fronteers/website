---
title: 'Bijeenkomst bij SWIS op 13 november 2008'
date: 2008-11-13
eventdate: 2008-11-13
location:
categories:
    - meetup
---

Op 13 november 2008 organiseerde [SWIS](http://www.swis.nl/) een Fronteers bijeenkomst. Ruim dertig aanwezigen kwamen in Leiden bij elkaar voor een tweetal presentaties over respectievelijk accessibility en usability (welke erg goed op elkaar aansloten), en natuurlijk de gebruikelijke gezellige tijd voor- en na-kletsen.

Kamiel Wanrooij van [Everyweb Solutions](http://everywebsolutions.nl/) startte de bijeenkomst met een presentatie over accessibility. Na een korte opfrisser over accessibility (Kamiel had samen met een collega al eens [eerder een presentatie over accessibility](/bijeenkomsten/2008/everyweb-solutions) gegeven aan Fronteers) liep hij ons door een aantal voorkomende (visuele) beperkingen. Aan de hand van afbeeldingen liet hij zien hoe die mensen websites zagen. Vervolgens liet Kamiel ons aan de hand van praktijkvoorbeelden zien hoe accessibility wel en niet moest. Hij introduceerde een gratis screenreader genaamd [Thunder](http://www.screenreader.net/), iets wat voor veel front-end developers erg handig is.

Na de presentatie ontstond er een leuke discussie over verschillende aspecten van accessibility en voornamelijk screenreaders. Er werd diep ingegaan op de (on)mogelijkheden van screenreaders en of gebruikers nou wel of niet de instellingen van hun screenreaders naar hun hand zetten. (We zijn er nog niet uit, weet jij het?)

Na een korte pauze was het de beurt aan Lenny de Rooy van [Tribal Internet Marketing](http://www.tribal-im.com/), over een onderwerp wat erg goed aansloot op de vorige presentatie: usability. Ook Lenny liet ons een flink aantal sites waar het fout ging zien, en gaf goede tips hoe wij dat in onze eigen sites konden voorkomen. De tips varieerden van design tot back-end oplossingen, maar hadden altijd een link met front-end. Ze liet zien dat iets usable maken vaak niet héél veel moeilijk was. Er werden verschillende onderdelen van sites behandeld, waaronder navigatie, teksten, contrast, links, formulieren, de zoekfunctie en het bestelproces. Tijdens de presentatie gaf Lenny de mogelijkheid om vragen te stellen, wat zorgde voor een leuke mix van discussie en presentatie.

Zowel Kamiel als Lenny waren erg vaardig in hun kennisgebied en wisten de vele vragen uitstekend te beantwoorden en zorgde voor veel nieuw inzicht op het gebied van accessibility en usability. Wat ons betreft een zeer geslaagde avond!

## Overige materialen

-   [Presentatie Kamiel Wanrooij over accessibility](/_downloads/2008/toegankelijkheid-13-november.pdf) (PDF, 1,67MB)
-   [Presentatie Lenny de Rooij over usability](http://www.slideshare.net/secret/msyGDDNICF9YZ6) (Slideshare)

Vragen over deze bijeenkomst? Stel ze gerust op [het blog](/blog/2008/11/bijeenkomst-november#reageer).
