---
title: "Bijeenkomst bij e-sites op 19 januari 2009"
date: 2009-01-19
eventdate: 2009-01-19
location:
categories:
    - meetup
---
Op maandag 19 januari trotseerden ongeveer 50 voornamelijk nieuwe gezichten het slechte weer om bij [e-sites](http://www.e-sites.nl/) in Breda de 1e bijeenkomst van 2009 (en de 14e in totaal) te bezoeken. Op het programma stonden twee presentaties. Na vanavond zouden we weer op de hoogte zijn van de stand van zaken in SEOland, het een en ander afweten van web analytics en overrompeld worden door de beerput die Webstandaarden heet.

Aan het eind van de avond werd tussen neus en lippen door ook nog even de boekhouding gecontroleerd door de kascommissie, overigens met positief resultaat. Dat daar op gedronken moest worden, moge duidelijk zijn.

# André Scholten, over Search Engine Optimization (SEO) en Search Engine Analytics (SEA)

Op uitnodiging van onze kersverse vrijwilliger Boye hield [André Scholten](http://andrescholten.nl/) van [Traffic4u](http://www.traffic4u.nl/) een presentatie over het optimaliseren van websites voor zoekmachines. Best (en worst) practices kwamen voorbij en brachten voor een hoop nieuwe inzichten. Technische termen werden niet ontzien, wat een goed idee gaf van de kennis (en het enthousiasme) van André. Hoewel de term SEO waarschijnlijk bij een hoop ontwikkelaars een negatieve nasmaak heeft, was op dit verhaal eigenlijk weinig af te dingen (een kritische doch onverstaanbare noot van Anne daargelaten). Dit ligt volgens André vooral aan de manier waarop zoekmachines (en dan met name Google) tegenwoordig omgaan met websites. Vroeger kon je nog met allerlei smerige praktijken een robot voor de gek houden; tegenwoordig gaat het toch vooral om de _inhoud_ en relevantie van een pagina. Iets wat Traffic4u goed merkt door het aantal copywriters dat ze tegenwoordig in dienst hebben.

Na de vraag hoeveel tijd er nog over was (10 minuten) bleek dat we ondertussen op de helft zaten. Hmm :) Allemaal leuk en aardig dat je site goed door zoekmachines wordt opgepikt, maar hoe _meet_ je de conversie van bezoekers? Met behulp van onder andere [Google Analytics](http://www.google.com/analytics/) (GA) kun je enorm ver gaan in het analyseren van data. André gaf enkele nuttige tips over het uitbreiden van het standaard GA script, om je analyse nog beter te verfijnen. En met de komende GA API, waarmee de data bij Google _op te vragen_ is, worden de mogelijkheden eindeloos.

# Anne van Kesteren, over `querySelector()`/`querySelectorAll()`, Cross-Origin `XMLHttpRequest` en HTML5 (Webstandaarden Enzo)

[Zoals](/bijeenkomsten/2008/info-nl) [altijd](/congres/2008/sessions#video-in-html5) had Anne weer een interessant verhaal over Webstandaarden en enkele recente ontwikkelingen op dit gebied. Zijn [presentatie](http://annevankesteren.nl/2009/over-webstandaarden-enzo) (HTML) staat online, voor iedereen die het nog eens door wil nemen. Hier kun je weer het best Opera in fullscreen voor gebruiken.

{%- vimeo "3270831" -%}

Vragen over deze bijeenkomst? Stel ze gerust op [het blog](/blog/2009/01/bijeenkomst-januari#reageer).
