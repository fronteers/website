---
title: 'Bijeenkomst bij Mediacollege Amsterdam op 10 maart 2009'
date: 2009-03-10
eventdate: 2009-03-10
location:
categories:
    - meetup
---

Op dinsdag 10 maart waren we te gast bij [Mediacollege Amsterdam](http://www.ma-web.nl/), kortweg Ma (voorheen Grafisch Lyceum Amsterdam). We werden door Will Fris (Fronteerslid en Ma-docent) en kornuiten met koffie, thee, soep en koekjes ontvangen. Ondanks de lichte [organisatiestress](/bijeenkomsten/organiseren) vooraf hebben Will, Hugo, Ruben en Jelle een perfecte Fronteersbijeenkomst opgezet, op een zeer goede locatie. Bedankt! Hopelijk mogen we hier in de toekomst nog eens terugkomen.

Hugo Verlaat trapte af met een presentatie over Ma. Het Ma ziet enkele kansen in samenwerking met Fronteers, bijvoorbeeld voor een betere aansluiting op de markt en de best practices die zich daarin afspelen. Vanuit het Ma is er veel aandacht voor concept, ontwerp en realisatie. De twee richtingen die goed aansluiten bij front-end web development zijn Mediatechnologie (22 studenten per jaar) en Interactief vormgeven (160 studenten per jaar). Een uitdaging voor het Ma is het verschil tussen theorie en praktijk weg te halen. Mede daarom zijn zij (als een van de weinige opleidingen in Nederland) _zelf_ naar Fronteers gekomen. Ondertussen lopen de contacten tussen de [Commissie Onderwijs](/vereniging/commissies/onderwijs) en het Ma, dus we hopen dat we wat voor elkaar kunnen betekenen.

Hierna volgde [Edwin Martin](http://bitstorm.nl/) met een introductie over jQuery. Nadat hij de aanwezigen vroeg wie er al eens met jQuery had gewerkt, en de meerderheid een hand op zag steken, werd het even spannend. Gelukkig had Edwin ook een paar geavanceerdere trucjes voor ons in petto. Met name het schrijven van eigen [plugins en filters](http://docs.jquery.com/Plugins/Authoring) was voor velen nieuw. Ook de [Live events](http://docs.jquery.com/Events/live) die gebruik maken van event delegation en sinds versie 1.3 in jQuery te vinden zijn, maken het een erg interessant JavaScript framework. Er bestaan nog steeds meningsverschillen over de JavaScript syntax (chaining, method overloading) die jQuery je 'aanleert', maar er zijn [manieren](http://ejohn.org/blog/classy-query/) om jQuery ook anders te laten denken. Of je hiermee het mantra van jQuery goed doet, is echter nog maar de vraag. _Write Less, Do More!_

Als iemand trouwens vragen heeft over jQuery; Edwin is vrij vaak te vinden op het [Fronteers IRC kanaal](/blog/2008/03/fronteers-op-irc) :-) Kom ook eens langs!

Na Edwin Martin presenteerden Marcel Beumer en Vincent Hillenbrink hun visie op [SAFE](/blog/2009/02/bijeenkomst-maart#safe-en-suave) (Stand-Alone Front-Ends) en het framework dat ze daarvoor ontwikkeld hebben, Suave. Het grote voordeel van Suave is dat je geen webserver nodig hebt om toch dynamische HTML te maken. Dit wordt gedaan aan de hand van JavaScript en XSLT (dat door de meeste browsers ondersteund wordt). Het idee achter Suave is dus dat je tijdens het ontwikkelen van je HTML-templates gebruik kunt maken van de dynamiek van een servertaal, maar net zo makkelijk een zipje van je project naar je projectleider of je klant stuurt, omdat het stand-alone draait. Omdat Suave gebaseerd is op het [MVC-pattern](http://en.wikipedia.org/wiki/Model-view-controller) is het ook makkelijk aan te sluiten op een .NET- of Java back-end. Dit is een van de cruciale punten, waar veel front-enders geen rekening mee houden als ze (stand-alone) templates maken. Suave is nog in ontwikkeling en wordt waarschijnlijk over een half jaar als open source de wijde webwereld ingeschoten.

Verder vonden de [beloofde stickers](/blog/2009/02/stickers) gretig aftrek onder de 50 aanwezigen. Kilian is er zo'n 100 kwijtgeraakt, dus binnenkort hangt Nederland vol met het Fronteerslogo!

De meeste aanwezigen vonden het een zeer interessante bijeenkomst met veel stof tot nadenken. Op naar de volgende! Hopelijk kunnen we de datum en locatie daarvan binnenkort bekendmaken.

## Overige materialen en verslagen

-   [Presentatie Hugo Verlaat over Ma](/_downloads/2009/fronteers-ma.pdf) (PDF, 40KB)
-   [Presentatie Edwin Martin over jQuery](http://www.bitstorm.org/edwin/jquery-presentatie/) (bitstorm.org)
-   [Fronteers: Meeting march 10th](http://www.tibobeijen.nl/blog/2009/03/15/fronteers-meeting-march-10th/) (tibobeijen.nl, Engels)

Vragen over deze bijeenkomst? Stel ze gerust op [het blog](/blog/2009/02/bijeenkomst-maart#reageer).
