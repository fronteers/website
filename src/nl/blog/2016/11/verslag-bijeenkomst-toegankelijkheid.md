---
title: "Fronteers in Desmet Studio's #a11y"
date: 2016-11-11
author: Hidde de Vries
categories: 
  - Bijeenkomsten
---
Afgelopen dinsdag organiseerde Fronteers voor het eerst een bijeenkomst die niet bij een bedrijf, maar op een ‘eigen’ locatie plaatsvond. Het was gezellig druk in Desmet Studio's in Amsterdam, met zo'n 60 enthousiaste front-end ontwikkelaars.

De bijeenkomst stond geheel in het tegen van toegankelijkheid. Als sprekers waren Karl Groves ([@karlgroves](https://twitter.com/karlgroves)) en Job van Achterberg ([@detonite](https://twitter.com/detonite)) te gast, en Thomas van Zuijlen was namens Fronteers de _host_.

# Wat hebben we geleerd?

![Karl Groves met publiek](/_img/blog/2016/karl-praat.jpg)

_Karl Groves laat zien hoe je een ‘dialog’ toegankelijker maakt_

Karl liet een aantal manieren zien om met JavaScript toegankelijkheid te verbeteren. Het idee dat toegankelijkheid betekent dat een pagina zonder JavaScript moet werken, ontkrachtte hij. Een toegankelijke pagina beantwoordt de vraag ‘wat is dit en wat moet het doen?’. Volgens Karl kan JavaScript daar _juist_ goed bij helpen, bijvoorbeeld door roles, tabgedrag en focus vanuit scripts te beïnvloeden. Via de speakers van Desmet luisterden we samen naar hoe screenreader VoiceOver de door hem gebouwde interacties interpreteerde. Karl liet ons vervolgens zien hoe dat eenvoudig een stuk beter kon.

![Job van Achterberg](/_img/blog/2016/job-praat.jpg)

_Job haalt fronteers.nl door de W3C validator. Gelukkig, geen errors!_

Job ging in zijn talk in op een aantal tools die je pagina kunnen analyseren. Er zijn inmiddels vele browser plug-ins die je eenvoudig kunnen laten zien of je pagina genoeg contrast heeft, hoe deze eruit ziet voor mensen met visuele beperkingen, en wat de roles van elementen in je pagina zijn. Er zijn ook tools die je als onderdeel van je buildproces kunt toevoegen. Tot slot schetste Job voor ons de toekomst van dit soort tools, en gaf hij een idee van het soort vragen waar makers van toegankelijkheidstools, zoals hijzelf, mee worstelen.

# Meer bijeenkomsten op eigen locaties

![](/_img/blog/2016/desmet-buiten.jpg)

De eerste niet-bij-een-bedrijf-bijeenkomst was een groot succes te noemen. Het team activiteiten is van plan om elk kwartaal een bijeenkomst zoals deze te organiseren, op een door Fronteers gehuurde locatie. Het idee is dus: elke maand een bijeenkomst, waarvan elk kwartaal eentje op een eigen locatie. Bijeenkomsten bij bedrijven blijven dus ook terugkomen.

# De volgende: 7 december in Amsterdam

Heb je deze bijeenkomst gemist? Over een maand vindt er nog eentje plaats, wederom bij Desmet Studio's, en je kunt je daar vanaf nu voor [inschrijven](/bijeenkomsten/2016/muziek-en-het-web). Het onderwerp: “muziek en het web”, waarin je onder andere kunt horen over het aansturen van je gitaar via JavaScript.
