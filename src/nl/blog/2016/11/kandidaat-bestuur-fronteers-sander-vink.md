---
title: "Kandidaat bestuur Fronteers: Sander Vink"
date: 2016-11-24
author: Bestuur
categories: 
  - Vereniging
---
Aanstaande maandag vindt de [jaarlijkse ALV van Fronteers](/blog/2016/11/aanmelden-alv-2016) plaats. Een van de onderdelen tijdens de ALV is de bestuursverkiezing. Er zijn op dit moment twee kandidaten voor het bestuur. Hieronder stelt de eerste zich aan jullie voor: Sander Vink.

Hi allen! Ik ben Sander Vink, 34 jaar, woon samen met mijn (bijna) vrouw en twee kids in Utrecht, en werk bij [Procurios](https://developer.procurios.com/). In mijn vrije tijd sport ik regelmatig (tennis/hardlopen), en wat online gaming kan ik zeker ook waarderen. Verder ga ik graag naar congressen, en ben ik een regelmatig bezoeker van meetups.

Samen met een aantal collega's ging ik al een aantal jaar naar het Fronteers congres, en heb twee jaar geleden besloten om mij aan te melden voor de congres commissie. Dit heb ik dan ook twee jaar met veel plezier gedaan. Het is mij daarbij vooral opgevallen hoe erg je bijdrage aan Fronteers wordt gewaardeerd door iedereen die ik sindsdien gesproken heb. Graag zou ik dit verder voortzetten als bestuurslid van Fronteers.

Fronteers is als vereniging al behoorlijk bekend in de front-end wereld van Nederland, maar volgens mij hebben we hier nog steeds terrein te winnen. Het aantal leden schommelt ook al even rond hetzelfde punt, terwijl het aantal front-end developers niet is afgenomen; hier is dus werk aan de winkel! Het moet voor iedereen duidelijk zijn dat een lidmaatschap van Fronteers toegevoegde waarde heeft, en dit ook blijft houden, ongeacht het niveau wat je al bereikt hebt als front-end developer. Vanuit het bestuur, namens de vereniging en haar leden, draag ik daar graag mijn steentje aan bij.
