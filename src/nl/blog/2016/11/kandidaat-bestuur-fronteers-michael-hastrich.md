---
title: "Kandidaat bestuur Fronteers: Michael Hastrich"
date: 2016-11-25
author: Bestuur
categories: 
  - Vereniging
---
Aanstaande maandag vindt de [jaarlijkse ALV van Fronteers](/blog/2016/11/aanmelden-alv-2016) plaats. Een van de onderdelen tijdens de ALV is de bestuursverkiezing. Er zijn op dit moment twee kandidaten voor het bestuur. Hieronder stelt de tweede zich aan jullie voor: Michael Hastrich.

Hallo, ik ben Michael Hastrich, woonachtig in Utrecht en werkzaam als freelance front-end developer. Ik heb geen idee wanneer ik precies lid geworden ben van Fronteers, maar ben vooral de laatste 5 jaar actief geweest binnen de vereniging. Nu wil ik me graag kandidaat stellen voor een bestuursfunctie.

Nadat ik eerst een poosje bij de marketingcommissie wat kleinere klusjes gedaan heb, vroeg Hidde me in 2013 bij de congrescommissie te komen. Iets wat ik een ontzettende eer vond en dus graag met beide handen aanpakte.

Na 5 congressen te hebben georganiseerd, vind ik het tijd dat weer aan anderen te laten. Ik kijk er naar uit om in oktober 2017 plaats te nemen in zo’n luxueuze stoel in Tuschinski en weer een ‘information overload’ over me uitgestort te krijgen.

Maar ik wil wel graag ‘iets’ blijven doen voor de vereniging en dat zou nu dus kunnen in de vorm van plaatsnemen in het bestuur. Dat lijkt me erg interessant, met name door het kruispunt waarop de vereniging zich lijkt te bevinden. De afgelopen tijd zijn er een hoop zaken bespreekbaar gemaakt waarvan ik denk, dat ze aangeven dat de vereniging een aantal belangrijke keuzes moet gaan maken.
Ik zou graag meedenken over die keuzes, ervoor willen zorgen dat leden zich betrokken bij en gehoord voelen in die keuzes. En dat de keuzes die genomen worden zo goed mogelijk worden ondersteund door beleid.

Daarnaast wil ik me er als bestuurslid hard voor gaan maken dat Fronteers zich wat meer naar buiten gaat richten. Dat we meer de aansluiting gaan zoeken met verwante beroepsgroepen en dat we ook duidelijker maken aan front-end developers die nog geen lid van Fronteers zijn, waarom ze dat wel zouden moeten worden.

Ook directere en regelmatigere communicatie met de leden zie ik als een verbeterpunt en ook daarvoor zou ik graag het initiatief willen nemen om te kijken of we daar met gelijkgestemden binnen de vereniging niet eens iets aan kunnen doen.
