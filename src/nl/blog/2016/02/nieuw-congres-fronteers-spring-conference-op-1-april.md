---
title: 'Nieuw congres: Fronteers Spring Conference op 1 april'
date: 2016-02-12
author: Thomas van Zuijlen
categories:
    - Congres
    - Leden
---

Op vrijdag 1 april organiseert Fronteers een nieuw themacongres in EYE in Amsterdam. We gaan ons een dag lang met 10 interessante sprekers verdiepen in Web Performance onder leiding van Phil Hawksworth. Leden van Fronteers kunnen voordelig deelnemen - én krijgen voorrang.

Dit congres heet [Fronteers Spring Conference](https://fronteers.nl/congres/2016-spring); het is speciaal opgezet als een 'leden-first' aanvulling op ons congresaanbod in oktober. Iedereen is welkom, maar leden van Fronteers krijgen fikse korting én voorrang.

Vandaag start meteen de kaartverkoop op [https://tickets.fronteers.nl](https://tickets.fronteers.nl) en alleen Fronteersleden (die op 3 februari al lid waren) kunnen de eerste kaarten kopen, voor _€99 plus BTW_. Pas over twee weken kan iedereen een ticket bemachtigen; kaartjes voor niet-leden kosten €199 plus BTW.

## Opzet van de dag

Met een centraal onderwerp, kortere presentaties en meer (panel-)discussie is de opzet iets anders dan je gewend bent van het congres in oktober.

Het dagthema is Web Performance: Dat betekent dat alle sprekers vanuit hun unieke expertise iets gaan zeggen over het thema, en er ook met elkaar (en jou) over in discussie gaan.

De subonderwerpen lopen uiteen van animatie-tweaks tot accessibility-problemen and van technische optimalisatie tot de performance van single-page web apps.

De dag is ingedeeld in drie blokken van drie presentaties die op elkaar aansluiten. Deze praatjes worden direct achter elkaar gehouden en worden per blok opgevolgd door een paneldiscussie met de sprekers, geleid door een MC.

## Sprekers

Die MC is niemand minder dan Phil Hawksworth, die al twee keer uitstekend op het Fronteerscongres sprak. Hij houdt de voortgang in de gaten en modereert met jullie vragen de discussies met de sprekers.

We hebben een prachtige verzameling van experts bereid gevonden naar Nederland (terug) te komen. We zijn trots op de lijst tot nog toe:

-   Tobias Baldauf
-       Marcy Sutton
-       Karl Groves
-       Tobias Ahlin
-       Paul Bakaus
-       Bram Stein
-       Yan Zhu
-       Estelle Weyl

Meer over de sprekers en hun presentaties vind je op de congrespagina's, [https://fronteers.nl/congres/2016-spring](https://fronteers.nl/congres/2016-spring).

## Locatie: EYE

Fronteers Spring Conference vindt plaats in en rond de kolossale Cinema 1-zaal van EYE. [EYE, het filmmuseum](https://www.eyefilm.nl/), ligt aan de oever van 't IJ in Amsterdam, pal achter het Centraal Station.

We zorgen voor Fronteerswaardig lekker eten en een goede koffie/thee-balans zodat ook je eigen Performance tijdens het congres in orde zal zijn.

## Live transcriptie

Tijdens het congres zorgen we voor live transcriptie van de presentatie. Een gespecialiseerde stenografe maakt ter plekke een transcriptie van de talks in het Engels. Deze transcriptie tonen we op een extra scherm vooraan in de zaal. Daarmee hopen we voor iedereen het evenement nog toegankelijker te maken, en het volgen van onze uitstekende sprekers nog comfortabeler.

## Code of Conduct

Sinds enkele jaren hanteert Fronteers op congressen een Code of Conduct. Als je naar ons evenement komt, verklaar je je akkoord met die Code en word je er ook aan gehouden.

Het gaat vooral om respect voor elkaar, en om het creëren van een veilige, open omgeving. We zijn erg trots op de bijzondere, vreemde, uiteenlopende en intelligente groep Fronteersleden en -bezoekers, en willen dat iedereen zich comfortabel voelt en blijft voelen.

Bekijk daarom even de Code of Conduct op [https://fronteers.nl/congres/2016-spring/code-of-conduct](https://fronteers.nl/congres/2016-spring/code-of-conduct).

## TL;DR

Vrijdag 1 april in EYE, een Fronteers-themadag over Web Performance met 10 internationale sprekers. Vanaf vandaag kunnen (alleen) Fronteersleden kaartjes kopen op [https://tickets.fronteers.nl](https://tickets.fronteers.nl).
