---
title: "Fronteers ging naar ConfConf"
date: 2016-05-26
author: Hidde de Vries, Thijs Reijgersberg (foto's)
categories: 
  - Congres
  - Vereniging
---
Als je kennis wilt opdoen en beter wilt worden in je vak, kun je als front-ender naar front-end-congressen gaan. Maar waar ga je heen als je front-end-congressen organiseert en dáár beter in wilt worden? Naar een congressencongres natuurlijk.

Cat Hunter en Ben MacGowan organiseerden in Bristol op 20 mei voor de tweede keer zo'n congressencongres, met de toepasselijke naam [ConfConf](http://conf-conf.com).

# Doel

Vrijwilligers van Fronteers organiseren dit jaar in oktober intussen voor de negende keer het Fronteerscongres. Daarnaast organiseerden we op 1 april voor het eerst [Fronteers Spring Conference](/congres/2016-spring).

Ondanks dat we dit al een behoorlijke poos doen, zijn we natuurlijk nooit te oud om te leren en verbeteren. Op 20 mei gingen we daarom met een kleine delegatie naar Bristol om ons steentje bij te dragen en veel te leren.

> "ConfConf aims to challenge industry perspectives and recurring criticisms that plague tech events, providing a platform for open debate and discussion on matters such as diversity, inclusivity, enabling new talent and the current event landscape."

Precies goed, dachten wij, voor de congressen en voor Fronteers. Met het bestuur spraken we af dat Fronteers de kosten voor de reis en tickets op zich zou nemen.

# Het congres

De congresdag bestond uit vier talks en twee paneldiscussies. De sprekers dit jaar waren Marc Thiele (Beyond Tellerand), John Davey (Reasons To), Rachel Andrew (oud-Fronteers Conference-spreker) en Cat Hunter (Smashing Conference).

We hoorden interessante parallellen met wat wij proberen te doen bij Fronteers Conference: duidelijk communiceren met sprekers, altijd vriendelijk zijn tegen bezoekers en leveranciers, video's na afloop gratis beschikbaar maken en de registratie in de congresmorgen zo eenvoudig en snel mogelijk laten verlopen.

![Twee mannen met ConfConf badges](/_img/blog/2016/thijsthomas.jpg)

Er kwamen ook dingen die wij juist niet deden: sommige organisatoren vertelden bijvoorbeeld over hun uitgebreide marketingstrategieën. En er werd veel gesproken over het benaderen van sponsoren. Omdat wij de afgelopen jaren vrij vlot zijn uitverkocht, zijn wij in een ware luxepositie beland. Onze focus kan daardoor veel meer op de inhoud liggen.

De talk van Rachel Andrew was een hele interessante aanvulling op de feedback die we soms in de sprekersauto en op de wandelgangen van sprekers krijgen. Met tientallen congressen per jaar is Rachel met recht een ervaringsdeskundige te noemen.

In de panels, de pauzes tussen de talks en de receptie na afloop was er voldoende ruimte om kennis te maken met de andere congresorganisatoren. We wisselden een hoop ervaringen uit.

# Conclusie

We hebben veel geleerd van de anderen, en er werd driftig meegeschreven. Ook konden we zelf wat van onze kennis delen. Het was dus al met al een interessante dag voor de Fronteers-delegatie. Die zal het geleerde vast snel in de praktijk brengen voor [Fronteers Conference 2016](/congres/2016), waarvoor de verkoop voor de eerste batch kaartjes morgen (!) start.

![Een deel van de Fronteers-delegatie, lopend op straat](/_img/blog/2016/joelhidde.jpg)

_Discussie over BEM, onderweg naar de congreslocatie. 
V.l.n.r.: Anneke, Joël, Thomas, Hidde_
