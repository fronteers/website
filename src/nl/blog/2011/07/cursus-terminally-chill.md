---
title: 'Workshop Terminally Chill op 19 augustus'
date: 2011-07-25
author: Roel Van Gils en Mathias Bynens
categories:
    - Workshops 
    - België
---

Twee jaar geleden organiseerde Fronteers voor het eerst een cursus voor front-end developers in Nederland. De workshops duren meestal een hele dag en zijn van een hoog niveau. Nu Fronteers — mede dankzij de gesmaakte [bijeenkomsten](http://fronteers.nl/bijeenkomsten) van de voorbije maanden — ook in Vlaanderen voet aan de grond krijgt, vonden we het tijd voor een eerste cursus op Vlaams grondgebied.

[Jan Moesen](http://jan.moesen.nu/) — hij gaf eerder al een gesmaakte [presentatie](/bijeenkomsten/2011/phl) over dit onderwerp — bijt de spits af: op 19 augustus leert hij je in Gent alles wat je moet weten over de terminal. Je zal versteld staan van de voordelen, de tijdswinst en de vele handigheidjes die de terminal voor front-end developers te bieden heeft.

Ben je het beu om altijd weer dezelfde stappen te moeten uitvoeren om je website live te zetten, met het risico om fouten te maken? Doe je elke morgen afstompende computertaken waarbij je wel voelt dat het beter kan, maar niet weet hoe? Of ben je simpelweg op zoek naar wat geekkrediet door je superdeluxe HD-scherm als een veredelde teletekst te gebruiken? [Laat dan weten waar je mee worstelt](/blog/2011/07/cursus-terminally-chill#reageer), en we pakken het samen aan tijdens de workshop.

## Praktisch

## Prijs

We hebben de inschrijvingsprijs, bij wijze van kennismaking, zeer democratisch weten te houden: Fronteers-leden betalen voor deze eerste cursus in Vlaanderen slechts _50 euro_. Niet-leden betalen _100 euro_. De prijzen zijn exclusief 19% btw.

## Deelnemers

Om de cursus zo interactief mogelijk te kunnen maken, hebben we beslist om het aantal plaatsen tot 12 te beperken. De cursus gaat ook enkel door als we al deze plaatsen hebben kunnen invullen.

## Locatie en lunch

De cursus vindt plaats in de Campus Schoonmeersen van de Hogeschool Gent in lokaal D1.02. Het adres is Schoonmeersstraat 52, 9000 Gent. ’s Middags voorzien we een broodjeslunch en die is uiteraard in de prijs begrepen.

## Breng je computer mee

Ten slotte vragen we dat alle deelnemers een eigen computer meebrengen. Toegang tot een Unix-shell (dit is standaard het geval op Mac OS X of Linux) is uiteraard een must.

## Interesse?

Laat deze kans niet liggen en [schrijf je snel in voor deze workshop](/workshops/terminally-chill-jan-moesen).
