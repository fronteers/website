---
title: "Workshops update augustus"
date: 2011-08-29
author: Matijs Brinkhuis
categories: 
  - Workshops
---
Na bijna twee maanden zonder workshops is het weer tijd voor een update en er is genoeg te melden. Als ik zeg zonder workshops dan bedoel ik eigenlijk zonder workshops in Nederland, want op 19 augustus heeft Jan Moesen in België de eerste Vlaamse Fronteers workshop gegeven. Het onderwerp was misschien op het eerste gezicht voor front-end ontwikkelaars wat minder toegankelijk, maar de workshop was desondanks een succes. Tussen de droge Vlaamse humor door hebben de aanwezigen waaronder ondergetekende een boel opgestoken.

Vandaag, 30 augustus, geeft Jeroen Visser zijn workshop [Counter Space](/workshops/counter-space-jeroen-visser) over web typografie. Mocht je hier aan deel hebben willen nemen maar is het je ontgaan dat hij gegeven werd, laat ons dan alsjeblieft weten hoe we je hadden kunnen bereiken. Workshops worden over het algemeen als eerste via het Twitter account van Fronteers [@fronteers](https://twitter.com/fronteers) aangekondigd. Daarnaast kun je [fronteers.nl/workshops](/nl/activiteiten) in de gaten houden, je abonneren op de workshops newsfeed (onderaan die pagina) en het blog bijhouden.

Over alweer twee weken, op 13 september, zal Arjan Eising een workshop [jQuery Inception](/workshops/jquery-inception-arjan-eising) geven. Hardcore JavaScripters zullen hier waarschijnlijk niet veel bij kunnen leren maar als je wilt beginnen met JavaScript of jQuery beter onder de knie wilt krijgen dan is deze workshop een aanrader. Inschrijven kan [onderaan de pagina](/workshops/jquery-inception-arjan-eising).

Een weekje later, op 20 september zal Stephen Hay een workshop geven over prototyping genaamd Rabid Prototyping. Trek je van de naam niet zo heel veel aan, inentingen tegen hondsdolheid zullen niet nodig zijn. De focus van deze workshop ligt met name op snel prototypen met JavaScript en template layout. Bekijk [de workshop pagina](/workshops/rabid-prototyping-stephen-hay) voor meer informatie.

Tot slot hebben we geconstateerd dat de aanmeldingen voor cursussen wat terug lijken te lopen. In eerste instantie wijten we dit met name aan de rustige vakantieperiode. Het is echter ook goed mogelijk dat er een andere reden voor is. Misschien dat de doelgroep wat verzadigd begint te raken of is er behoefte aan andere onderwerpen. Mocht je hier ideeën, op- en/of aanmerkingen over hebben, aarzel dan alsjeblieft niet hieronder een reactie achter te laten.
