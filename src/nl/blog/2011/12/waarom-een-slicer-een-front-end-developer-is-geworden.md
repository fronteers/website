---
title: 'Waarom een slicer een front-end developer is geworden'
date: 2011-12-01
author: Stijn Janssen
categories:
    - Adventskalender
---

Het internet gebruikte je vroeger enkel voor het weergeven van simpele, gestructureerde gegevens. Met de stijgende populariteit van het internet wilde iedereen zijn eigen website onderscheiden van de andere. Naast de interessante content die je op je website toonde, wilde je ook een visueel onderscheid maken ten opzichte van de rest van de wereld. Je wilde je eigen stempel drukken op het groeiende internet. Ik ben op zoek gegaan naar het verhaal achter het woord 'slicer' en hoe dit geëvolueerd is naar een volwaardig beroep als front-end developer.

## De slicer

Het gebruik van het woord slicer dateert uit de periode dat je in Adobe Photoshop de slice-tool gebruikte om een ontwerp 'op te snijden'. Het gebruik van Adobe Photoshop en Adobe ImageReady maakte het voor iedereen gemakkelijk om een eigen ontwerp om te vormen tot een volwaardige website. Je ontwierp alles in Photoshop, daarna zou je dat bestand exporteren naar Adobe ImageReady om daar elk stukje (slice) te benoemen of er een link van te maken. Daarnaast kon je ook kiezen welk bestandsformaat voor de afbeelding werd gebruikt of zelfs animated GIF's maken. Dit kon je exporteren naar een HTML-versie die dan uiteindelijk je website werd.

In die tijd was het geen eer om jezelf een slicer te noemen. Het omzetten van je ontwerpen naar HTML was toen niet meer dan een last waar je snel van af wilde zijn. Het enige dat telde was dat je ontwerp voor iedereen op het internet zichtbaar was. De code die Adobe ImageReady genereerde bestond volledig uit tabellen en afbeeldingen. Het was een hel om zo'n bestand later te bewerken maar het was toen de enige manier om je content visueel goed weer te kunnen geven.

## Meer dan tabellen

HTML is een markup language die dient voor het opmaken van de structuur van je document en niet voor stijlen van je pagina. Zo gebruik je tabellen om gestructureerde data weer te geven, niet om je pagina vorm te geven. Websites werden ook groter en dynamischer. Je kon nog onmogelijk elke pagina gaan slicen met behulp van Adobe ImageReady. Met de introductie van CSS ging er een heel nieuwe wereld open. Aan de hand van stylesheets kon je het visuele aspect van je website onderhouden en verbeteren.

Op langere termijn werden verschillende nieuwe aspecten toegevoegd aan het ontwikkelen van websites en werd het takenpakket van de slicer enorm uitgebreid. Naast het gebruik van CSS kon je ook gebruik maken van JavaScript om je website van animaties te voorzien. Als je verder wilde gaan dan enkele simpele animaties deed je dat met Adobe Flash. Met een verder stijgende populariteit van het internet moest je je websites ook toegankelijk maken. Iedereen is immers welkom op jouw website. Niet te vergeten werd je website ook geïndexeerd door zoekmachines, die je ook tevreden diende te houden. De slicer evolueerde dus naar een persoon die meer deed dan de slice-tool van Adobe ImageReady te gebruiken. Als goede slicer had je dan ook de nodige kennis van HTML, CSS, JavaScript, Flash, toegankelijkheid, SEO...

Elk van deze taken werd belangrijker in een website en ging vernieuwen. De moderne slicer maakt de dag van vandaag gebruik van HTML5 en CSS3. De mogelijkheden zijn enkel nog gelimiteerd door je eigen verbeelding. Bij wijze van spreken toch. Want een slicer moet niet enkel weten wat de mogelijkheden zijn maar ook het kennen van de compatibiliteit van deze specificaties in de verschillende browsers is enorm belangrijk.

## De front-end developer

Je hoort al een tijdje spreken over een front-end developer, de moderne slicer. De front-end developer kreeg de laatste jaren een heel belangrijke rol in het hele proces. Hij (of zij) is een multifunctioneel persoon die de harmonie bewaart tussen het ontwerp en de back-end. Een ontwerper heeft meer te vertellen dan enkel een afbeelding. Het is aan de front-end developer om dit te begrijpen en verder te bouwen aan dit verhaal. Langs de andere kant moet hij ook zorgen dat alle functies van de back-end volledig benut worden om de bezoeker een optimale ervaring te bezorgen.

Technologie staat niet stil, dat weten we al langer. Als front-end developer ga je niet enkel je kennis vergroten door ervaring, je gaat ook op zoek naar nieuwe best practices en nieuwe technieken. Je maakt graag gebruik van de laatste technologieën, maakt je websites responsive en nog meer toegankelijk (mobiel is ook een vorm van toegankelijkheid). Je gebruikt nu al zoveel mogelijk van de CSS3 specificaties en kijkt maar al te graag uit naar de dag dat je de meeste HTML5 API's dagelijks kan gebruiken. Met je uitgebreide kennis van JavaScript en zijn frameworks kan je je al perfect meten met desktopvarianten.

## De uitdagingen van een front-end developer

Met de verdere groei van de sector wordt de rol van front-end developers nog belangrijker. Het is hun taak om de ontwerpen van de designers nog verder te vertalen naar een complete ervaring voor de bezoeker. Zeker naar de mobiele (en dus de responsive) markt is de impact enorm. Daarnaast gaan we ook andere soorten ontwikkelaars zien overstappen naar front-end development. Zo zien we nu al af en toe een Flash developer die meer gebruik gaat maken van HTML5 en CSS3 en zullen we ook game developers zien overschakelen naar HTML5 en WebGL. Ook Java developers zien gelijkenissen met client-side databases en Web Storage.

## Nooit meer een slicer

Het is tijd dat we de woorden slicer, slice en slicing vergeten en schrappen uit ons woordenboek. Laten we een front-end developer nooit meer een slicer noemen. De titel 'front-end developer' is ondertussen eentje waar je trots op mag zijn. Organisaties zoals Fronteers benadrukken dan ook dat deze titel niet zomaar voor iedereen is weggelegd. Iets wat mede door de komende 23 artikelen duidelijk zal worden.

## Over Stijn Janssen

<img src="/_img/2011/12/stijn-janssen.jpg" alt="Foto van stijn janssen uit 2011" class="floating-portrait" /> 
Door de dag vermomd als webdeveloper bij [Inventis](http://www.inventis.be/), 's avonds als freelance front-end developer bij [Recode](http://www.recode.be/). [Stijn](http://www.stijnjanssen.be/) is dag en nacht bezig met front-end development.

Donatie: Project OSJOSMA
[VZW Osjosma](http://www.osjosma.be/) is een kleine organisatie die een weeshuis heeft gebouwd in Haïti. Ik ken het verhaal van de organisatie al een tijdje en het is een organisatie met duidelijke doelen en een mooie toekomstvisie. De hoofdzetel van de organisatie is amper 2 straten verder dan mijn woonst. Ik ben blij dat ik via deze weg de kinderen in het weeshuis mee kan steunen.
