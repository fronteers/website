---
title: "Acteurs, schilders en technici"
date: 2011-12-05
author: Paul van Buuren
categories: 
  - Adventskalender
---
Wat doet de moderne front-ender van nu tegenwoordig anno 2011? [Hij](http://aneventapart.com/alasurvey2010/#gen "Een man ja. In 80% van de gevallen. Sorry.") is een acteur-schilder-technicus.

Als ze me vragen wat ik doe, zeg ik: “Ik maak websites.” Dat snapt m’n oma van 90 en dat snapt m’n dochter van 9. Want iedereen weet tegenwoordig wat een website is en wat je er ongeveer van kunt verwachten. De magie van een eigen website hebben is helemaal voorbij.

Je hebt drie rollen als front-ender: acteur, schilder en technicus.

# De acteur

![](https://fronteers.nl/_img/2011/12/minifig-acteur.jpg)

Je hebt het inlevingsvermogen nodig van een acteur. Wie zich niet in kan leven in zijn klant en zijn doelgroep is geen goede front-ender. Dit inleven vereist begrijpen wat je klant verwacht, meedenken met je klant _en_ het vereist inleven in de uiteindelijke gebruikers van je website. Voor wie dacht dat het niet de moeite waard is om over toegankelijke websites na te denken:

Nederland heeft zo'n 16.7 miljoen inwoners. In deze samenleving leven 238.000 slechtzienden. 78.000 blinden, 700.000 kleurenblinden, 1.300.000 slechthorenden en doven en 1.500.000 lichamelijk gehandicapten. En ten slotte zijn er 825.000 dyslectici en 1.500.000 laaggeletterenden. Dat zijn bij elkaar ruim 4.000.000 Nederlanders met 'een' beperking! ([bron: toegankelijkheid van websites: mythe of noodzaak](http://www.frankwatching.com/archive/2011/11/10/toegankelijkheid-van-websites-mythe-of-noodzaak/ "Lees dat artikel en laat het iedereen op je werk lezen. Toegankelijke websites maak je niet alleen voor blinden en slechtzienden."))

Veel mensen denken bij accessibility aan blinden en slechtzienden of [aan gehandicapten](http://en.wikipedia.org/wiki/File:Handicapped_Accessible_sign.svg "Het -jawel- logo voor toegankelijkheid. #zucht"). Onzin dus. Accessibility gaat bijvoorbeeld ook om begrijpelijke teksten op je website. Vermijd jargon; gebruik bijvoorbeeld niet 'authenticatiecode', maar 'inlogcode'. Dat is veel begrijpelijker. Realiseer je dat je je niet kunt inleven in _elke_ mogelijke gebruiker van je website, maar probeer wel telkens te blijven kijken naar je werk met de ogen van [Mien](http://www.google.nl/search?q=mien&um=1&ie=UTF-8&hl=nl&tbm=isch&source=og&sa=N&tab=wi), [Frederik](http://www.google.nl/search?q=frederik&um=1&ie=UTF-8&hl=nl&tbm=isch&source=og&sa=N&tab=wi) of [Latif](http://www.google.nl/search?q=latif&um=1&ie=UTF-8&hl=nl&tbm=isch&source=og&sa=N&tab=wi). Want waarschijnlijk komen zij ook op je site. Je maakt het voor de bühne, voor het applaus.

# De schilder

![](https://fronteers.nl/_img/2011/12/minifig-schilder.jpg)

Ik wil graag mooie dingen maken. Webdesign was vroeger het favoriete tijdverdrijf van designers. Dat pikken we nu langzaam maar zeker van ze [af](http://ghehehe.nl/ "Ghehehehe. Lache."). Wie de komende jaren nog ambities heeft om mooie websites te maken heeft niet meer voldoende aan kennis van Photoshop; het liefst moet hij [ontwerpen in de browser](http://24ways.org/2009/make-your-mockup-in-markup). Ik merk dat ik ontwerpers steeds meer moet laten nadenken over de eindeloze mogelijkheden van het web. Je ontwerper komt niet meer weg met alleen een ontwerp voor een pagina van 960px breed. Of met platte plaatjes zonder dat hij nagedacht heeft over interactie. Je moet de taal en de verschillende verschijningsvormen van het web begrijpen. Je hebt te maken met schermgroottes, verschillende _devices_, verschillende browsers. De front-ender van nu moet meedenken over de mogelijkheden die CSS, responsive webdesign en complexe interacties bieden.

Eerder heb ik al eens geschreven over hoe ik het [ideale ontwerpproces](http://www.paulvanbuuren.nl/content/2011/10/31/van-wireframe-naar-realisatie/ "Achtung: zelfspam.") zie. Stap voor stap: via schetsen naar mockups en verder naar al dan niet klikbare prototypes. Je rol daarin is niet die van stille uitvoerder.

[Stijn Janssen](/blog/2011/12/waarom-een-slicer-een-front-end-developer-is-geworden "Het artikel van Stijn Janssen op 1 december in deze serie.") had het al over ‘slicers’. Dat zijn we niet meer. We plamuren geen websites meer dicht met plaatjes en 'spacer.gif'. We kunnen en moeten meedenken over design. We hebben een mening over de leesbaarheid van websites (zei je '[make the logo bigger?](https://www.youtube.com/watch?v=5AxwaszFbDw "Youtube filmpje")' Ik zeg: '[groot is leesbaar](http://www.smashingmagazine.com/2011/10/07/16-pixels-body-copy-anything-less-costly-mistake/ "16px is best wel lekker leesbaar.")'). Je photoshopper heeft een mooie foto uitgekozen als background-image. Leuk, maar wat zijn daarvan de consequenties op bepaalde schermen? Wat zijn de mogelijkheden voor afwijkende lettertypen?

Je bent creatief en je kent het medium. Denk mee, schets mee, schrijf mee.

# De technicus

![](https://fronteers.nl/_img/2011/12/minifig-techneut.jpg)

Tegelijkertijd blijven we codekloppers die kunnen [mierenneuken](/congres/2011/sessions/html5-semantics-bruce-lawson "Bruce Lawson op het Fronteers congres in oktober 2011") [over de ideale editor](http://coding.smashingmagazine.com/2011/09/09/an-introduction-to-less-and-comparison-to-sass/ "SASS versus Less."). Je moet de techniek van CSS, HTML en sommige scripttalen snappen. Je moet uit kunnen leggen wat het verschil is tussen `<div>`, `<span>` en `<section>` is. Dat is techniek, je gereedschap. Dat zijn de [blokken](http://www.miniland.nl/lego%20lied/liedje_1.htm "Van **** kun je alles maken...") waarmee je bouwt. Je moet een betweter zijn, een priechelaar, een speurneus. Je weet wanneer je welke technieken [wel of niet](http://caniuse.com/ "Can I use?") kunt gebruiken.

Dus.

Nog even en ik kan zeggen dat ik een acteur-schilder-technicus ben. En dat iemand dan zegt: "Ah, dus je maakt dus websites?"

(TODO: Overigens ben ik van mening dat er meer vrouwen aan de front-end moeten komen! En dat InDesign alleen gebruikt mag worden voor het layouten van foldertjes.)

(TODO: Over Paul van Buuren
2011/12/paul-van-buuren.jpg
Houdt van mooie dingen maken. Werkt bij [Matchminds](http://www.matchminds.nl/).  Verzamelt [rare woorden](http://www.paulvanbuuren.nl/content/category/bon-mot-du-jour/). En mag sinds de geboorte van z'n kinderen weer met Lego spelen.
[Twitter](https://twitter.com/paulvanbuuren), [Website](http://paulvanbuuren.nl/about/), [LinkedIn](http://nl.linkedin.com/in/paulvanbuuren)
Donatie: [Stichting Zwerfjongeren](http://www.zwerfjongeren.nl/)
Het is raar en onbegrijpelijk dat we hier in Nederland zwerfjongeren hebben. Toch zijn ze er, bijna 10.000 en vooral in de grote steden. Geef ze weer toekomstperspectief. Vind ik.)
