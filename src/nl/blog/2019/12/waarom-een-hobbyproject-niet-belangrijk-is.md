---
title: 'Waarom een hobbyproject (niet) belangrijk is'
date: 2019-12-16
author: Josee Wouters
categories:
    - Adventskalender
---

Veel developers kennen het wel: een hobbyproject om nieuwe dingen te leren, je mee uit te leven en andere dingen te kunnen programmeren dan in het dagelijkse werk vaak mogelijk is. Zeker met alle snelle veranderingen in de front-endwereld, is het een goede manier om 'bij te blijven'. Maar is het echt zo belangrijk om als front-end developer een hobbyproject te hebben?

## Waarom een hobbyproject belangrijk is

## Om nieuwe ontwikkelingen te proberen

Voor veel front-enders is ondersteunen van IE11 nog de dagelijkse praktijk. De realiteit is daarbij dat je niet zomaar nieuwe technieken kunt gebruiken zoals CSS Grid of ES6 - tenzij je _progressive enhancement_ toepast of gebruik maakt van _postprocessors_ en _transpilers_. Maar ook dan is het door legacy code of voor onderhoudbaarheid niet altijd realistisch om meteen de nieuwste ontwikkelingen in je werk toe te passen.

Een persoonlijk project, bijvoorbeeld een eigen website, is dan de ultieme _playground_ om wel met nieuwe technieken aan de slag te gaan. Soms zien dat soort projecten nooit het daglicht, maar geven ze je wel de kans om iets uit te proberen en te besluiten of je dit in je werk wilt gaan gebruiken. Laten zien dat je iets al hebt uitgeprobeerd kan ook net dat zetje zijn dat je collega's nodig hebben om te besluiten het ook in werkprojecten te gebruiken.

## Je eigen klant zijn

Voor je persoonlijke projecten ben je product owner en developer tegelijk. Jij bepaalt welke browsers je ondersteunt, welke tech stack je gebruikt en hoe het eruit gaat zien. Maar misschien ken je het spreekwoord wel: _doctors are the worst patients._ Ik denk dat we ook gerust kunnen zeggen: developers zijn de ergste product owners. Je hebt je nieuwe design nog niet live staan of je hebt alweer nieuwe ideeën over hoe de website eruit moet zien. En wat bezielde je een paar maanden geleden toen je voor die tech stack koos? Nu zou je het helemaal anders doen... Bij een hobbyproject zelf de eindverantwoordelijke en uitvoerder zijn, kan ervoor zorgen dat je opeens een stuk meer respect of begrip krijgt voor de klanten of product owners waar je in je werk dagelijks mee te maken krijgt.

## Geen restricties

Er is niemand — nou ja, misschien je partner — die zegt hoeveel tijd je mag besteden aan het ontwikkelen van een nieuwe feature. Dat geeft je ook de mogelijkheid om helemaal uit te zoeken waarom iets niet werkt en waarom een bepaalde bug optreedt, waar in je werk wellicht besloten wordt om het dan maar anders te doen. Door het wel uit te zoeken, kan je veel leren.

Maar het tegenovergestelde is ook waar. In plaats van tot in de puntjes uit te zoeken waarom iets niet werkt, kun je ook besluiten dat goed genoeg, goed genoeg is. Vooral in situaties waarbij je je code voor een groot deel zou moeten refactoren om een kleine bug op te lossen, kun je voor je eigen projecten er ook voor kiezen dat die bug niet zo erg is. Een heerlijk bevrijdend gevoel soms.

## Nieuwe dingen leren

Veel front-end developers hebben via hun werk wel ruimte om te leren, bijvoorbeeld om als UI developer meer over JavaScript te leren of juist als JavaScript developer meer over CSS. Maar als je graag een nieuwe taal wil leren en daar in je werk geen ruimte voor is, dan zijn hobbyprojecten bij uitstek geschikt. Het geeft je ook de mogelijkheid om niet-werkgerelateerde programmeertalen te leren. Misschien wil je wel leren om een Arduino of Raspberry Pi te programmeren of vind je het leuk om jezelf en je creativiteit op de proef te stellen met het ontwikkelen van een game.

## Waarom een hobbyproject niet belangrijk is

## Nieuwe ontwikkelingen horen bij je werk

Zoals gezegd gaan ontwikkelingen in het vakgebied van de front-ender soms razendsnel. Het is dan ook een onderdeel van ons werk om hierin mee te gaan. Niet veel van van ons zullen nog een `<table>` element gebruiken voor een layout. Als je bijvoorbeeld graag CSS Grid wil leren of op de hoogte wilt blijven van nieuwe JavaScript features, zou je dit niet in je vrije tijd hoeven doen. Het is goed als werkgevers deze ruimte voor persoonlijke en werkgerelateerde ontwikkeling bieden.

## Risico op een burnout

Het kan zijn dat je hobby je werk is en dat is natuurlijk geweldig. Maar hoe leuk je je werk vindt, het is belangrijk om genoeg rust te hebben. Door in je vrije tijd ook met programmeren en nieuwe dingen bezig te zijn, kun je snel opbranden. Veel front-end developers voelen de druk om op de hoogte te blijven van alle nieuwe ontwikkelingen en werken om die reden aan hobbyprojecten. Vraag je bij projecten in je vrije tijd af of je eraan werkt omdat je het leuk vindt of omdat je het gevoel hebt dat het moet.

## Balans is belangrijk

Of je nu wel of niet aan persoonlijke projecten werkt, is een keus die je voor jezelf moet maken. Laat je daarbij niet opjagen door bijvoorbeeld je werkgever of collega's. Developer zijn betekent niet dat je in je vrije tijd moet programmeren. Je werkgever zou je tijd moeten bieden om nieuwe dingen te leren, zodat jij je vrije tijd kunt gebruiken voor de dingen die je het liefste doet.

## Over Josee Wouters

<img src="/_img/adventskalender/josee-500x500.png" alt="Foto van Josee" class="floating-portrait">
Josee werkt als developer bij Yoast en hoewel ze daar meer als een full-stack developer werkt, ligt haar hart (ook) bij front-end. Ze is actief als vrijwilliger bij Fronteers en werkt in haar vrije tijd af en toe aan haar app "What Dinner?".
Josee's donatie gaat naar Stem op een vrouw.
