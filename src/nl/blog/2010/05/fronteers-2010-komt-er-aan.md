---
title: 'Fronteers 2010 komt er aan!'
date: 2010-05-18
author: Congres Commissie
categories:
    - Congres
---

Hierbij weer een update over [ons congres](/congres/2010) dat op 5, 6, 7 en 8 oktober in Amsterdam zal plaatsvinden. Vandaag maken we twee nieuwe sprekers bekend. De early-bird korting loopt nog tot eind juni, dus we hopen je hiermee over de streep te trekken. Ook kondigen we een tweede workshop aan.

## Sprekers

Allereerst zijn we zeer trots op het feit dat we _de_ _Brendan Eich_ mogen verwelkomen als een van de sprekers van dit jaar. De vader van JavaScript zal ons komen vertellen wat ons te wachten staat met betrekking tot de slechtst begrepen programmeertaal ter wereld. Ook zal hij aansnijden hoe browsers nu en in de toekomst omgaan met performance op dit gebied, een onderwerp dat de laatste tijd veel aandacht krijgt.

Omdat we ook dit jaar design-gerelateerde onderwerpen zeker niet links willen laten liggen, hebben we _Jina Bolton_ op ons verlanglijstje staan. Ook zij heeft zeer enthousiast "ja" gezegd op ons verzoek om te komen en zal ons dus wat meer over sexy web design en CSS gaan vertellen.

Tijdens de wat geavanceerdere JavaScript sessies zorgen we er trouwens voor dat er een minder technische activiteit tegenover staat. Fronteers 2010 zal, net als de afgelopen twee jaar, uit één track bestaan, maar tijdens deze talks houden we een informeel opgezette CSS Q&A sessie in zaal drie. Vorig jaar waren er wat klachten over het JavaScript-gehalte, en dat hopen we op deze manier dit jaar voor te zijn.

## Tweede workshop

Iemand die wellicht bij zo'n CSS sessie aanwezig is, is _Dan Rubin_. Hij zal op dinsdag een workshop geven (details volgen nog), en ook tijdens het congres aanwezig zijn. Deze workshop vindt ook plaats in [het Kremlin van Felix Meritis](/congres/2010/workshops#venue) en staat verder los van het congres. Kosten van deze workshop zijn € 275,- voor leden en € 350,- voor niet-leden.

Wij geloven dat we jullie tijdens het congres van dit jaar het beste op het gebied van front-end development aanbieden. De geweldige line-up in combinatie met de mogelijkheid om een workshop te volgen, maakt het een enorm breed en interessant programma dit jaar.

## Einde early-bird

Eind juni zal de early-bird aflopen. Tot die tijd blijven [de prijzen](/congres/2010/tickets) gelijk. Hoe de prijzen na juni gaan veranderen, is nog niet bekend. Zeker is dat de prijzen na juni omhoog gaan. Wees er dus snel bij, want de kaarten [gaan hard](/congres/2010/attendees). Op 28 april hebben alle leden een mailtje met een kortingscode gekregen. Heb je deze niet ontvangen? Neem dan even [contact met ons op](/congres/2010/contact).

![](/_img/congres/2009/attendees-2.jpg)

## Help ons

[Tuschinski](/congres/2010/venue) biedt dit jaar een hoop meer stoelen dan afgelopen jaar, toen we in no-time uitverkocht raakten. We hebben _jou_ nodig om dit jaar weer dezelfde stunt uit te halen. Help mee ons congres te promoten door erover te bloggen, te tweeten, like-buttons te klikken, et cetera. Fronteers 2010 is een congres voor en door de vereniging en wat is er nou mooier dan dit met [250 leden](/leden) uit te dragen naar de buitenwereld?

Hopelijk tot ziens in oktober! Of eerder op een van onze maandelijkse bijeenkomsten :)

[Edwin](https://twitter.com/edwinm), [Kilian](https://twitter.com/kilianvalkhof), [Krijn](https://twitter.com/krijnhoetmer), [Peter](https://twitter.com/pesla) en [Vasilis](https://twitter.com/vasilis) (en alle andere vrijwilligers die meehelpen!)
