---
title: "Kaartverkoop #fronteers15 begint op vrijdag 29 mei"
date: 2015-05-15
author: Thomas van Zuijlen
categories: 
  - Congres
---
De kaartverkoop voor het Fronteerscongres 2015 begint op 29 mei. Geen early-bird-korting maar goedkopere kaartjes, en natuurlijk krijgen leden fikse korting.

![Kaartverkoop Fronteers 2015 op 29 mei 2015](https://fronteers.nl/_img/congres/2015/fronteers15-ticket-sales-announcement-image-nl-2.jpg)

Omcirkel de datum in je agenda, zet een wekker en typ vast tickets.fronteers.nl in een extra tabblad; de kaartverkoop voor het Fronteerscongres 2015 gaat van start op vrijdag 29 mei 2015. We gaan dit jaar een paar dingen veranderen - hier is de situatie.

# TL;DR

* Start kaartverkoop: 29 mei 2015
* Verkoop in batches
* Geen early-bird-korting
* Lagere kaartprijzen voor iedereen
* Korting voor Fronteersleden

# Kaartprijzen

We doen het dit jaar zonder early-bird-kaartjes en smeren het voordeel uit over alle tickets. Daarmee kosten congreskaartjes dit jaar €345 exclusief BTW voor niet-leden en €270 exclusief BTW voor leden. Net als in voorgaande jaren, moet je wel lid zijn geweest vóór deze aankondiging om in aanmerking te komen voor de ledenkorting van €75.

# Verkoop in batches

Als je toevallig op vakantie bent of anderszins niet beschikbaar op vrijdag de 29e, geen zorgen: we gaan de tickets in drie keer verkopen. Je kunt dus een tweede of derde poging wagen (voor hetzelfde bedrag). De eerste set van 300 kaartjes gaat in de verkoop op vrijdag 29 mei om 20:00u. Daaropvolgende batches worden op tijd aangekondigd.

Ga vrijdag de 29e naar tickets.fronteers.nl om je kaartje binnen te halen!

# Over #fronteers15

Het Fronteerscongres is een van de grootste congressen over front-end development in Europa. Het wordt sinds 2008 jaarlijks georganiseerd door de vereniging Fronteers. De editie van dit jaar wordt de achtste, en zal opnieuw plaatsvinden in het prachtige Pathé Tuschinski. De congresdata zijn donderdag en vrijdag 8 en 9 oktober 2015. Op woensdag 7 oktober organiseren we bovendien een extra dag met workshops.
