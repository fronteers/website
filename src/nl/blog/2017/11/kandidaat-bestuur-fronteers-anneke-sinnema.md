---
title: "Kandidaat bestuur Fronteers: Anneke Sinnema"
date: 2017-11-28
author: Anneke Sinnema
categories: 
  - Vereniging
---
Aanstaande donderdag vindt de jaarlijkse algemene ledenvergadering (ALV) van Fronteers plaats. Een van de onderdelen tijdens de ALV is de bestuursverkiezing. Kandidaat bestuurslid Anneke Sinnema stelt zich voor!

Na vijf jaar als lid van Fronteers en drie jaar als lid van de congrescommissie heb ik besloten om me kandidaat te stellen voor een positie in het bestuur van onze vakvereniging!

Toen ik vijf jaar geleden op mijn allereerste Fronteers-bijeenkomst kwam werkte ik als "content manager" voor een online-marketing bureau. Ná die bijeenkomst liet ik als de wiedeweerga mijn functietitel aanpassen want ik wist: ik ben een programmeur! Dat gevoel gun ik andere mensen ook. Alleen daarom al vind ik het belangrijk dat Fronteers als vakvereniging blijft bestaan.

## Wat kun je van mij verwachten?

Diversiteit is een belangrijk thema voor mij. Daarom lanceerde ik nog niet zo lang geleden een enquete om meer te weten te komen over de mensen die deel uitmaken van ons vakgebied. Ik wil graag dat iedereen zich thuis voelt in de Nederlandse webindustrie en bij Fronteers en hoop dat de uitkomst van dit onderzoek daar aan bij kan dragen.
Ik wil daarnaast graag onderzoeken wat we nog meer kunnen doen door middel van de oprichting van een speciale denktank-commissie Diversiteit, maar hier ga ik hulp bij nodig hebben! Daarom hoop ik ook meer mensen te bewegen tot het doen van vrijwilligerswerk voor de vereniging.

## Wat zijn verder de bijdrages die ik graag aan Fronteers wil leveren?

* Het transparanter maken van het bestuur en het koesteren van onze bestaande vrijwilligers <3
* Het organiseren van events blijven ondersteunen, liefst ook buiten de randstad. Wellicht het vinden van partners in de regio voor kwalitatief sterke meetups (zonder recruitmentverhalen) voor iederéén
* Toegankelijkheid is geen feature maar een kwaliteitskenmerk. Daarom vind ik dat Fronteers als vakvereniging zich sterk moet blijven maken voor het verhogen van het kennisniveau rond dit onderwerp.

Wil je (als lid van Fronteers) op me stemmen, dan kan dat op de ALV op 30 november of door iemand anders die aanwezig is te machtigen.
Wil je me op een andere manier willen ondersteunen dan is alle input welkom via een DM op de Slack!
