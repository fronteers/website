---
title: "Workshop Datavisualisatie met Nadieh Bremer en nieuwe commissieleden gezocht"
date: 2017-01-24
author: Hidde de Vries
categories: 
  - Workshops
---
In april presenteert de workshopcommissie met trots een [nieuwe workshop over datavisualisatie](/workshops/creatieve-data-visualisatie-nadieh-bremer), met niemand minder dan Nadieh Bremer (die je onder andere kunt kennen van haar talk op Fronteers 2016). Ook zoeken we nieuwe leden voor onze commissie.

# Workshop “Datavisualisatie” met Nadieh Bremer

Met de enorme hoeveelheid programma's waarmee je tegenwoordig data kan visualiseren, is het erg makkelijk om vast te komen in je grafiekkeuzes. Altijd maar weer gaan voor de staaf of lijn diagram, zonder echt na te denken over effectiviteit. Tijdens deze workshop zal Nadieh je leren hoe je een meer creatieve en praktische benadering kan nemen in het design van data visualisatie.

![Nadieh Bremer voor het enorme projectiescherm van Tuschinski](/_img/blog/2016/30196726946-a4d24b6fba-k-full.jpg)

_Nadieh Bremer tijdens Fronteers 2016_

Nadieh is opgeleid als sterrenkundige, werkte jaren als data-scientist in het bedrijfsleven en is als freelancer gespecialiseerd in de creatieve kant van datavisualisatie. Ze was afgelopen jaar te gast op het Fronteers-congres en gaf daar de fantastische talk [Hacking the visual norm](https://vimeo.com/194817475).

De workshop zal plaatsvinden op 28 april in Utrecht. We hebben ruimte voor 12 deelnemers. Kosten zijn €250 voor niet-leden of €150 voor leden, inclusief lunch, drankjes en versnaperingen.

Aanmelden kan vanaf nu via het [aanmeldformulier](/workshops/creatieve-data-visualisatie-nadieh-bremer/28-april-2017).

# Workshops over CSS voor grote sites en ECMAScript 2015

Wil je al eerder werken aan het vergroten van je kennis? We hebben in februari en maart workshops over [CSS voor grote websites](/workshops/that-mess-called-css-door-hans-grimm) (met Hans Grimm) en [ES2015](/workshops/es2015-chiel-kunkels) (met Chiel Kunkels).

Voor deze workshops, met dezelfde prijs en locatie, zijn op het moment van schrijven nog 6 (CSS) en 2 (ES2015) plaatsen beschikbaar. Wacht dus niet te lang met inschrijven! Vragen over de inhoud van deze workshops? Stel ze op Slack of [neem contact op](/contact).

# Nieuwe commissieleden gezocht

Per 1 april zal onze tijdelijke voorzitter Hidde de Vries de [commissie](/vereniging/commissies/workshops) verlaten en we zijn daarom op zoek naar nieuw bloed!

Vind je het leuk om workshops zoals deze te helpen organiseren? Wil je meedenken over onderwerpen, met sprekers communiceren en potentiële deelnemers enthousiasmeren voor het bezoeken van een workshop? Dit is een goed moment om bij de workshopcommissie te komen: er is voor dit jaar namelijk begroot op het organiseren van enkele internationale workshop. Het organiseren daarvan zal in de komende maanden plaatsvinden. [Neem contact op met de workshopcommissie](/contact) voor aanmelding of meer informatie.
