---
title: "Meld je nu aan voor de nieuwe workshops"
date: 2017-05-19
author: Tom Greuter
categories: 
  - Workshops
---
De komende maanden staan er weer boeiende workshops op het programma. Meld je gauw aan als je een deep dive wilt nemen in service workers, inclusive design of WebGL!

## Service Workers 101

Anne en Jurgen van _De Voorhoede_ nemen je mee op een ontdekkingstocht naar Service Workers. Een Service Worker is een script dat op de achtergrond in je browser draait, waarmee je dingen kan doen zonder dat je een webpagina of gebruikersinteractie nodig hebt. Push notifications, background synchronisatie, offline, performance en meer onderwerpen komen om de hoek kijken in deze workshop waarvoor degelijke kennis van ES6 vereist is.

Meld je gauw aan, want de workshop vindt al snel plaats: vrijdag 2 juni. Lees de gedetailleerde beschrijving op [Service Workers 101](/workshops/service-workers-101) of [meld je direct aan](/workshops/service-workers-101/2-juni-2017).

## Inclusive Design & Accessibility

Hoe zorg je voor optimaal gebruiksgemak voor je blinde bezoekers? Wat is WAI-ARIA en wanneer gebruik je het? Wat is voldoende kleurcontrast? Is semantische HTML gebruiken niet gewoon genoeg? Peter van Grieken neemt je mee in het beantwoorden van deze en nog veel meer vragen in _Inclusive Design & Accessibility_.

De workshop vindt plaats op vrijdag 30 juni. Vind alle details op [Inclusive Design & Accessibility](https://fronteers.nl/workshops/inclusive-design-accessibility-peter-van-grieken).

## Practical WebGL with three.js

Mocht je eind juli nog niet op het strand liggen, kom dan naar _Practical WebGL with three.js_. Martin Splitt laat je van alles zien van de mogelijkheden met 3D en WebGL.

Meer details vind je op [Practical WebGL with three.js](/workshops/practical-webgl-with-threejs-martin-splitt). Deze workshop vindt plaats op vrijdag 28 juli. Let op: de workshop wordt in het Engels gegeven!

Traditiegetrouw hebben alle workshops plaats in Utrecht.
