---
title: Persoonlijke ontwikkeling
date: 2022-12-01
author: Robert van der Elst
summary: 'Als front end developer bevindt je je in de luxe positie om in het midden te zitten van meerdere disciplines, zoals back end development, UX, design en project management. Doordat je daar in het midden zit heb je ook de mogelijkheid om je te bewegen of te verschuiven in één van die richtingen. Nu zal je daar natuurlijk niet altijd bewust mee bezig zijn, maar soms gebeurt dat van nature, zoals in mijn geval.'
categories:
    - Adventskalender
---

Als front end developer bevindt je je in de luxe positie om in het midden te zitten van meerdere disciplines, zoals back end development, UX, design en project management. Doordat je daar in het midden zit heb je ook de mogelijkheid om je te bewegen of te verschuiven in één van die richtingen. Nu zal je daar natuurlijk niet altijd bewust mee bezig zijn, maar soms gebeurt dat van nature, zoals in mijn geval.

## Ome Robert vertelt

Ikzelf heb ongeveer vijftien jaar voor verschillende kleine en grote agencies gewerkt en voor kleine en grote klanten websites gebouwd als front end developer.

Maar soms heb je zo’n moment in je carrière dat het een beetje begint te jeuken. Wil ik dit wel doen tot mijn pensioen? Hoever kan ik doorgroeien? Wil ik wel doorgroeien? Wil ik iets compleet anders gaan doen? En dan kom je erachter dat de positie die ik eerder beschreef eigenlijk wel verrekte handig is. Je kan natuurlijk ook compleet uit de IT stappen en dat hippe koffietentje willen beginnen… of: je blijft binnen je vakgebied en je kijkt wat breder naar de omgeving waar je in werkt.

Ik had dat dus in 2007. Ik heb toen de stoute schoenen aangetrokken en besloten om me te verdiepen in project management. Op eigen kosten een cursus gedaan, veel inlezen, maar natuurlijk: geen praktijkervaring. Toch besloot ik om wat open sollicitaties de deur uit te doen en zowaar ben ik aangenomen bij een bedrijf waar ik echt heel graag wilde werken! Supervet, maar ik kwam daar echt niet lekker uit de startblokken en ik kreeg weinig steun en hulp.

Dus terug naar front end development… en in 2015 kwam ik toevalligerwijs terecht bij Rietveld Licht. Geen agency, maar wel een webshop die heel veel liefde nodig had. Het grootste verschil: ik was de enige front end developer en mijn enige collega is een back end developer. En wat doe je dan als front end developer die (zoals ik) best wel veel met design bezig is: Lekker ontwerpen! En dan natuurlijk direct in HTML en CSS, want dat is waar ik me in thuis voel en wat ik kan dromen. En vanaf daar werd het eigenlijk steeds breder en leuker: Logo ontwerpen voor ons eigen internationale merk? Check! Me bemoeien met SEO, social media en marketing? Check! Enge dingen doen met Google Analytics en Tagmanager? Check!

Wat hierna komt? Geen idee. Lampen ontwerpen en ontwikkelen misschien?

## Het is ook nooit goed

Nu denk je natuurlijk: ja Robert, leuk zo’n verhaal, maar wat kan ik ermee?

Ik denk dat het goed is om regelmatig eens van een afstandje te kijken naar waar je nu bent. Ben je een junior developer die nog nat is achter de oren of ben je een enorme senior die eigenlijk niet verder kan groeien? Waar liggen je interesses? Je échte interesses bedoel ik dan, die interesses waar je blij van wordt. Dat kan natuurlijk compleet front end gerelateerd zijn: misschien zit je met je hoofd compleet in React of Vue of ben je juist veel meer met HTML en CSS bezig. Of misschien heb je ook die jeuk die ik eerder beschreef en ben je veel meer nieuwsgierig naar de gebieden om je heen. Misschien wil je applicaties maken die front end developers helpen (hallo Kilian met je Polypane!). Of wil je net zoals ik veel meer met design bezig zijn en meer grafisch design doen of vind je de psychologische kant juist tof en wil je meer in de UX duiken van websites.

## Met een natte T

Je hoeft niet voor altijd te blijven doen wat je nu doet. Dat is eigenlijk de boodschap die ik heb. Er zijn genoeg mogelijkheden om te groeien en of dat nu in de hoogte is (bijvoorbeeld van junior naar senior) of in een breedte (bijvoorbeeld van front end naar UX), dat bepaal je zelf. Je moet alleen wel stapjes durven te maken in de richting die jij wil.

Buiten dat is het goed om überhaupt meer kennis te krijgen van de gebieden om je heen. Je hoeft niet per sé een
specialist te zijn, maar als je meer [T-shaped](https://agilescrumgroup.nl/t-shaped) bent wordt je veel
gevarieerder. Als persoon wordt je daardoor ook nog eens interessanter als je een nieuwe baan zoekt.

Om af te sluiten met een TL;DR: wordt bewust van je huidige positie, volg je interesses, blijf niet onnodig hangen in je huidige werk als je er niet gelukkig van wordt en blijf groeien.
