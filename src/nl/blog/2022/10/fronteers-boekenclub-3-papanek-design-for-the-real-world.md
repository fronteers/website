---
title: Fronteers Boekenclub 3 - Design For The Real World
date: 2022-10-29
author: Paul van Buuren
summary: Op dinsdag 25 oktober bespraken we bij de derde Fronteers Boekenclub het boek "Design for the Real World" van Victor Papanek.
categories:
  - Bijeenkomsten
---
Op dinsdag 25 oktober bespraken we bij de derde Fronteers Boekenclub het boek ["Design for the Real World" van Victor Papanek](https://thamesandhudson.com/design-for-the-real-world-9780500295335).

![Boekomslag voor "Design For The Real World" waarin de boektitel als losse woorden tussen een zin staat. De zin luidt: "Design is composing an epic poem, executing a mural, painting a masterpiece, writing a concerto. But design is also cleaning and reorganizing a desk drawer, pulling an impacted tooth, baking an apple pie, choosing sides for a backlot baseball game, and educating a child"](/_img/papanek-design-for-the-real-world-200w.jpg)

Bij de derde editie van de Fronteers boekenclub lazen we Design For The Real World van Victor Papanek. Het lukte bijna niemand van ons om het boek van kaft tot kaft uit te lezen. Dat lag niet aan de inhoud, maar wel aan de schrijfstijl en verouderde voorbeelden.

## Over het boek

We hadden eigenlijk exact moeten afspreken welke editie we gingen lezen. Want er zijn nogal wat verschillende edities geweest van dit boek. Ik zelf had de derde editie uit 1985 (394 pagina’s, uitgever: Thames & Hudson).
De eerste editie stamt uit 1971. Het is dus een loei-oud boek. Volgens sommigen is het een klassieker, voor anderen een verouderd boek.

## Wat we ervan vonden

Tja. We waren het erover eens dat de boodschap van het boek absoluut de moeite waard is. Maar de schrijfstijl laat te wensen over.

*Liesbeth*: Als ik het eindcijfer mag splitsen, dan geef ik het 2 sterren vanwege hoe slecht ik er doorheen kon komen en 5 sterren voor de hoofdboodschap. Die is komt eigenlijk gewoon neer op: “Design geen zinloze dingen”. Dat is een open deur misschien maar wel waar natuurlijk. Het boek begon enthousiast, maar zakte daarna in.

*Adam*: Ik ben geen designer. Maar ik sluit me daarbij aan. 2 sterren voor de leesbaarheid. 4 voor de hoofdboodschap. Het manifest met 7 consumentenrechten op het einde van het boek spreekt me wel aan. Dat hebben we meer nodig.
Een veel beter boek over design is ‘The Design of Everyday Things’ van Donald Norman. Dat leert je beter kijken naar ontwerp dan dit boek.

*Nina*: Ik ben eigenlijk verbaasd over de tijdloosheid van het boek. Van mij krijgt het boek 5 sterren. Vooral vanwege de visie van Papanek in die tijd en de tijdloosheid van zijn ideeën. Waarom is met deze ideeën nog zo weinig gedaan? Het is zo oud, en nog lijkt er niks veranderd bij bedrijven of bij ontwerpers. Waarom hebben we nog geen consumer manifesto? Voor mij was een eye-opener het hoofdstuk over alle verschillende blokkades. Welke factoren houden ons tegen bij nieuwe en innovatieve manieren om te ontwerpen. We zien niet allemaal hetzelfde. Papanek beschrijft die bekende [tekening waar je een oude vrouw of een jong meisje](http://home.snu.edu/~hculbert/see.htm) in kunt zien.

*Paul*: Ik geef het 3 sterren van de 5. Ik vond het een gedateerd, belegen boek. Het zou de leesbaarheid geholpen hebben als niet alle voorbeelden willekeurig gekozen leken. En het zou geweldig zijn geweest als de hoofdstukken een duidelijke samenvatting hadden gehad. Het lijkt ook wel alsof er maar twee soorten design bestaan in dit boek. Namelijk aan de ene kant het werk van Papanek. En aan de andere kant de rest, met slecht werk.

## FBC4: dinsdag 13 december

![Boekomslag. Chantal Schinkels: "De IT Girl - hoe overleef je een door mannen gedomineerde werkvloer". Uitgegeven door Van Duuren Management](/_img/de-it-girl-cover.png)

Bij de vierde aflevering bespreken we [‘De IT-Girl’ van Chantal Schinkels](https://chantalschinkels.nl/de-it-girl/), met als ondertitel ‘Hoe overleef je een door mannen gedomineerde werkvloer’. "Dit boek vertelt het eerlijke verhaal wat er momenteel in de Nederlandse tech sector afspeelt en wat we kunnen doen om daar verandering te brengen."

[Aanmelden via Meetup](https://www.meetup.com/fronteers-nl/events/289337720/)
