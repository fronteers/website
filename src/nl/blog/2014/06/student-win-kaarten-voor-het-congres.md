---
title: 'Student, win kaarten voor het congres!'
date: 2014-06-10
author: Vasilis van Gemert
categories:
    - Congres
    - Onderwijs
---

Hoewel het Fronteers congres 2014 al lang en breed is uitverkocht kun je als _student_ nog kaarten bemachtigen. Omdat we het belangrijk vinden dat de volgende generatie front-end developers weet wat er allemaal speelt, en contact krijgt met professionals, hebben we _maximaal_ 10 kaarten om weg te geven aan de meest gemotiveerde studenten! Daar moet je natuurlijk wel wat voor doen.

Sinds 2008 wordt er jaarlijks een [Fronteers congres](/congres) gehouden in Amsterdam. Het is een hoog aangeschreven congres met bezoekers en sprekers van over de hele wereld. Twee dagen lang vertellen internationale spekers waar het heen gaat op het gebied van front-end development. De _talks_ zijn altijd van hoog, technisch niveau, met onderwerpen variërend van _real-time JavaScript parsing_, via web-typografie tot toegankelijkheid. Om een beeld te krijgen, [de video's van vorige jaren zijn allemaal terug te kijken](/videos?type=conference).

Overigens doet Fronteers veel meer dan alleen een congres organiseren. Zo zijn er bijvoorbeeld [regelmatige bijeenkomsten](/bijeenkomsten) in Nederland en België. Deze zijn altijd gratis te bezoeken, ook voor mensen die geen lid zijn. Erg interessant voor studenten die eens kennis willen maken met meer mensen uit het vakgebied. Onze leden krijgen bovendien interessante kortingen, bijvoorbeeld voor [onze workshops](/workshops). Studenten [kunnen met korting lid worden](/inschrijven).

## Hoe kan je winnen?

-   Omschrijf in maximaal 10 zinnen hoe de Fronteers conferentie kan bijdragen aan je ontwikkeling als professional. Wees creatief!
-   Voeg een link toe naar je eigen site, of github, of een ander online portfolio.
-   Stuur een link naar je bijdrage voor 1 september via [het formulier op onze contactpagina](/contact#formulier-1) (kies als onderwerp _Onderwijs_)
-   Als we je bijdrage willen belonen dan zullen we je vragen om een (bewijs van inschrijving van Hogeschool, Universiteit of Middelbaar Beroepsonderwijs)

Op 15 september worden de eventuele winnaars via Twitter kenbaar gemaakt. Als je hebt gewonnen krijg je natuurlijk ook persoonlijk bericht. Beoordeling van de inzendingen gebeurt door een groep docenten en professionals.

## Voorwaarden

-   De kaart is persoonlijk en je mag hem niet doorverkopen. Neem dus een ID mee naar het congres!
-   De wedstrijd is alleen toegankelijk voor studenten die onderwijs volgen aan Hogeschool, Universiteit of Middelbaar beroepsonderwijs in Nederland of België.
