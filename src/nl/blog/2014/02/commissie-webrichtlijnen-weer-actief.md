---
title: "Commissie Webrichtlijnen weer actief"
date: 2014-02-24
author: Janita Top
categories: 
  - Commissies
  - Toegankelijkheid
  - Webrichtlijnen
---
Het is een poosje stil geweest vanuit de Commissie Webrichtlijnen van Fronteers. Hoog tijd dus voor een update.

Zoals jullie misschien vernomen hebben, is de Normcommissie Drempelvrij – waar ik zelf in zat namens Fronteers – afgelopen jaar opgestapt wegens onvrede met de gang van zaken binnen de stichting. Omdat we nog wel onze opgedane kennis en ervaring nuttig willen inzetten, zijn we met een aantal ex-Normcommissieleden – te weten Raph de Rooij, Iacobien Riezebosch, Wilco Fiers, Bram Duvigneau en ik - een nieuwe groep opgestart. Aan de precieze invulling hiervan wordt nu gewerkt.

Wat we in ieder geval van plan zijn, is om naast onze eigen kerntaken via de Commissie Webrichtlijnen op deze site informatie te verschaffen en discussies te voeren over vragen en kwesties rondom webtoegankelijkheid. Net als met de eerder geschreven [blogposts op deze site](/blog/categorieen/webrichtlijnen) over de webrichtlijnen, willen we hiermee een open en transparant archief opbouwen waar o.a. ontwikkelaars informatie kunnen vinden over deze vraagstukken. Naast artikelen publiceren willen we ook het forum van Fronteers hiervoor gaan inzetten.

Wat kunnen jullie verwachten? Artikelen over:

* Best practises: hoe ben je omgegaan met een bepaald toegankelijkheidsprobleem? 
* Uitdagingen: welke ontwikkelaar kan een goede oplossing bedenken voor situatie X?
* Vragen over verplichtingen: wat moet wel, wat niet, wat zijn fabels?
* Hoe ga je om met het uitleggen van toepassing van de richtlijnen aan collega's met andere rollen in de organisatie?

We gaan uit van oplossingsgericht denken en anderen helpen hun sites toegankelijker te maken, wat het startpunt daarvan ook mag zijn.

Suggesties en vragen zijn welkom!