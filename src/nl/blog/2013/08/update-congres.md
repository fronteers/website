---
title: 'Update van de commissie congres'
date: 2013-08-19
author: Hidde de Vries
categories:
    - Congres
---

Fronteers 2013 is uitverkocht, kaarten voor de workshop van Harry Roberts zijn nu verkrijgbaar, er komt een speciale praktijksessie en we zullen weer boeken weggeven.

## Congres uitverkocht

Zoals je misschien al gezien had, is Fronteers 2013 inmiddels uitverkocht. Het is dit jaar nog sneller gegaan dan eerdere jaren, en daar zijn we als commissie natuurlijk best een beetje trots op. Wie nog geen kaartje heeft, maar wel graag wil komen, kan het beste [@FronteersConf](https://twitter.com/fronteersconf) op Twitter in de gaten houden. Met dit account retweeten we mensen die hun kaartje willen verkopen. Als we nog kaartjes beschikbaar maken, kondigen we het ook daar aan.

## Workshop: “planning and building a big front-end”

Harry Roberts, bekend van zijn blog [CSS Wizardry](http://csswizardry.com/), zal dit jaar niet alleen spreken in het reguliere programma, hij gaat ook een eendaagse workshop geven. Harry zal ingaan op front-end development voor grote websites, waarbij de focus zal liggen op HTML en CSS. Denk bijvoorbeeld aan code-organisatie, slimme naamgeving, performance en effectief gebruik van SASS. De workshop vindt plaats op de dag voor het congres in het mooie [Felix Meritis](http://felixmeritis.nl) en wordt gegeven in het Engels.

De kosten: €350, exclusief btw, inclusief lunch. Fronteersleden krijgen €75 korting; gebruik hiervoor de link waarmee je ook ledenkaarten kon kopen. Voor wie nog geen kaartje heeft voor het congres zelf: er zijn ook enkele combinatietickets beschikbaar, zolang de vooraad strekt.

-   [Tickets voor niet-leden](http://fronteers.paydro.net)
-   Tickets voor leden: zie nieuwsbrief eind april of mail ons voor de link (congres@fronteers.nl)

## Nieuw programma-onderdeel: de praktijksessie

Dit jaar introduceert Fronteers een nieuw onderdeel in het programma. Tijdens deze ‘praktijksessie’ geven we het woord aan drie makers van websites die het afgelopen jaar opvielen. Ze zullen tien minuten over het project vertellen, waarna er tien minuten ruimte is voor vragen uit de zaal. De projecten: [Rijksmuseum](http://rijksmuseum.nl) (met Elaine Oliver van Q42), [GOV.UK](http://gov.uk) (met Edd Sowden van GDS) en [9292.nl](http://9292.nl) (met Anton Vanhoucke van Fabrique).

## Book raffle

Wegens succes herhaald: de book raffle. Net zoals vorig jaar zullen we ook dit jaar weer een grote hoeveelheid boeken verloten. We hebben contact gezocht met een aantal van de betere uitgeverijen van boeken over front-end development, en die hebben zich wederom gul getoond. Iedereen met een (betaald) ticket doet automatisch mee: het grote scherm kiest de namen en de winnaars mogen uitzoeken.
