---
title: "Updates uit de congrescommissie"
date: 2013-04-18
author: Hidde de Vries
categories: 
  - Congres
---
De congrescommissie heeft een nieuwe voorzitter, heeft een handboek gemaakt, probeert het dit jaar zonder sponsors en zal zeer spoedig de kaartverkoop aankondigen.

# Nieuwe voorzitter

Begin april heeft Peter-Paul Koch de congrescommissie, waarvan hij tot dan voorzitter was, verlaten. De congrescommissie bedankt PPK voor zijn inzet tot zover, en heeft mij gekozen als nieuwe voorzitter. Ik ben Hidde de Vries, betrokken bij het congres sinds 2008. Eerst als vrijwilliger en sinds 2011 ook als lid van de organiserende commissie. Binnen de congrescommissie was ik vorig jaar onder andere verantwoordelijk voor het ontwerp en de sponsors. Dit jaar houd ik mij bezig met de sprekers.

# Handboek

We werken, net als in 2010, weer met een handboek, samengesteld uit de ervaringen van afgelopen jaren. Het is gecheckt en verbeterd door meerdere betrokkenen, waaronder zij die er vanaf het begin bij waren: Krijn Hoetmer en Peter-Paul Koch (waarvoor dank!). Ons handboek helpt de organisatie van dit jaar, en kan als basis worden gebruikt voor eventuele komende jaren.

# Geen sponsors in 2013

De afgelopen jaren werd het Fronteers-congres mede mogelijk gemaakt door diverse bedrijven uit binnen- en buitenland. We zijn deze bedrijven zeer erkentelijk. In 2013 willen we het echter een jaar zonder sponsors proberen; de begroting laat dit toe en de commissie kan zich zo op andere zaken richten.

# Kaartverkoop

De kaartverkoop van Fronteers 2013 laat nog heel even op zich wachten, maar ik kan vast melden dat we daar deze week nog over zullen berichten. Houd dit blog in de gaten voor meer informatie!