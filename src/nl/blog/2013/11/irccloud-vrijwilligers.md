---
title: "Gratis gebruik van IRCCloud voor vrijwilligers"
date: 2013-11-09
author: Krijn Hoetmer
categories: 
  - Ledenkorting
---
Een groot deel van de communicatie tussen onze vrijwilligers speelt zich online af, voornamelijk via e-mail en [IRC](/blog/2008/03/fronteers-op-irc). Ook in het bestuur maken we regelmatig gebruik van IRC om elkaar actief en op de hoogte te houden. Aangezien een hoop leden [IRCCloud](http://irccloud.com/) hiervoor gebruiken en IRCCloud sinds kort daadwerkelijk kosten rekent en [team accounts](https://blog.irccloud.com/lower-prices-and-team-accounts/) mogelijk maakt, hebben we besloten om actieve vrijwilligers van onze vereniging de mogelijkheid te bieden om op onze kosten gebruik te maken van deze service.

De betaalde variant van IRCCloud maakt het mogelijk om altijd verbonden te blijven en onbeperkt terug te lezen wat er besproken is. IRC is niet voor iedereen het juiste medium (wat we ook in 2008 schreven), maar we denken dat deze features het nog nuttiger maken voor onze commissies (wat ook blijkt doordat meer mensen het nu gebruiken). Continu een chatkanaal in de gaten houden is dus niet nodig (en voor velen te tijdrovend); je kunt gewoon eens in de zoveel tijd inloggen, kijken wat er (aan jou) geschreven is, daar even op reageren en weer uitloggen.

Mocht je actief zijn binnen de vereniging, IRC gebruiken voor Fronteers-gerelateerde communicatie, en behoefte hebben aan een volledig IRCCloud account, neem dan even [contact](/contact) met ons op. Via IRC kan dit vanzelfsprekend ook; zoals je in dat geval al weet zitten we in #fronteers op het freenode netwerk. Als je IRCCloud al (betaald) gebruikt, kun je zonder problemen overstappen met je eigen bestaande account.

Een door ons betaald account geldt in principe voor een jaar, en ieder jaar opnieuw bekijken we of je hier nog steeds gebruik van wilt maken.

Andersom is natuurlijk ook mogelijk: lijkt zo'n account je wel wat, maar ben je nog geen vrijwilliger? Er is genoeg te doen binnen de vereniging, dus we zijn altijd op zoek naar nieuwe mensen. Laat ook in dit geval [wat van je horen](/contact)!