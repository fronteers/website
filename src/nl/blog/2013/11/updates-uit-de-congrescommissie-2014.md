---
title: "Updates uit de congrescommissie"
date: 2013-11-24
author: Charis Rooda
categories: 
  - Congres
---
Buiten is het guur en koud, binnen zit de congrescommissie van 2014 al weer hard te tikken achter hun lichtgevende schermpjes. Een mooie datum in oktober, veel interessante sprekers en misschien wel een nieuwe website.

Voor [de congrescommissie](/vereniging/commissies/congres) is na een succesvol congres in oktober [hekje fronteers14](https://twitter.com/search?q=%23fronteers14) begonnen. [De lange blogpost van Vasilis](/blog/2013/09/de-congrescommissie-zoekt-actieve-leden) bleek gelukkig niet iedereen weggejaagd te hebben. We hebben voor 2014 twee geschikte nieuwe kandidaten weten te strikken voor de congrescommissie. Hidde en Matijs hebben de commissie verlaten. We willen hen bedanken voor het vele en goede werk. Hun kernwaarden zullen eeuwig in tact worden gehouden. Oké, nog een week of twee... :)

Samen met Carlo en Flurin, onze nieuwe aanwinsten in de commissie, zijn we al begonnen met het verzamelen van sprekersonderwerpen. Net als vorig jaar selecteren we op onderwerpen, waarbij we later sprekers zoeken. Ook wordt er in de congres- wandelgangen al druk gepraat over enkele sprekers die we niet willen missen voor 2014.

Net als vorig jaar zal Michael het grafische werk voor zijn rekening nemen. De taken die onder Thomas zijn verantwoordelijkheid vallen zijn: financiën, vrijwilligers en catering. Sander gaat de workshops, techniek en de locatie voor zijn rekening nemen. Deelnemers en video vallen onder de verantwoordelijkheid van Carlo. Flurin zal de communicatie verzorgen en zal, samen met Charis, de sprekers voor zijn rekening nemen. Charis is dit jaar de voorzitter, en organiseert als feestneus ook dit jaar weer de afterparty.

Afgelopen jaar is er veel vastgelegd in ons eigen Fronteers congreshandboek, dit jaar gaat zal dat handboek uitgebreid worden. We hopen dit jaar de dikte van het boek van Sinterklaas te overtreffen, alhoewel dat natuurlijk geen doel op zich is.

We hopen dat je nu genoeg weet,
tot de volgende update!