---
title: 'Gelukkig nieuwjaar!'
date: 2026-01-13
author: Anneke Sinnema
summary: 'Welkom in 2026! Fronteers heeft weer een hoop voor jullie in petto dit jaar.'
categories:
  - Vereniging
key: gelukkig-nieuwjaar-2026
---
We zijn alvast goed begonnen met een update van onze [activiteitenkalender](https://www.fronteers.nl/nl/activiteiten/), die we met veel enthousiasme gevuld hebben met onze ambities voor dit jaar.

Zo vieren we deze week op donderdag het nieuwe jaar met een [borrel](https://www.fronteers.nl/nl/activiteiten/#15-januari-2026-nieuwjaarsborrel-in-utrecht) in Utrecht. Om 18:00 komen we samen bij het Gegeven Paard in Utrecht (vlakbij het station), waar we samen een hapje eten en een toost uitbrengen op het nieuwe jaar. Meld je aan via [meetup.com](https://www.meetup.com/fronteers-nl/events/312421148/?slug=fronteers-nl) of via een e-mail naar [anneke@fronteers.nl](mailto:anneke@fronteers.nl)!

Ook organiseren we dit jaar opnieuw Fronteers: Dark Mode, een knusse avond met topsprekers in Dordrecht. Vorig jaar werd dit evenement erg gewaardeerd om de bijzondere opzet en de kwaliteit van de presentaties. Tickets kosten 49 euro voor onze leden, 99 euro voor niet-leden, en zijn inclusief een driegangen diner en een aantal vouchers voor drankjes.

Wil je er dit jaar ook bij zijn? Zorg dan dat je aangemeld bent voor onze [nieuwsbrief](https://www.fronteers.nl/nl/informatie/nieuwsbrief/) zodat we je op de hoogte kunnen houden van het openen van de ticketverkoop later deze maand. Zie voor meer informatie onze pagina over [Dark Mode](https://www.fronteers.nl/nl/congres/).

## Kortingen voor Fronteersleden

Dit jaar is er aan toffe events voor ontwikkelaars weer geen gebrek. Naast ons eigen evenement Dark Mode in oktober, kunnen we ons verheugen op de allereerste [SmashingConf Amsterdam 2026](https://www.fronteers.nl/nl/activiteiten/#13-april-2026-smashingconf-amsterdam-2026) (van 13-16 april). Leden van Fronteers krijgen 20% korting op kaarten!

Ook [CSS Day](https://www.fronteers.nl/nl/activiteiten/#11-juni-2026-css-day-2026) is terug, en wel op 11 en 12 juni. Fronteersleden krijgen een korting van €100. We zijn nog in gesprek over de precieze voorwaarden.
De ticketverkoop zal als eerste worden aangekondigd in de [CSS Day nieuwsbrief](https://cssday.nl/subscribe).

Kortom, meerdere mogelijkheden om dit jaar aan te sluiten, collega's te ontmoeten, en van elkaar te leren. We kijken er naar uit je tegen te komen dit jaar! Ben je nog geen lid van Fronteers? [Je steunt ons voor €72,60 per jaar](https://www.fronteers.nl/nl/word-lid). Naast het feit dat je met bovenstaande kortingsacties je lidmaatschap zó terugverdient, steun je onze vereniging en vrijwilligers om door te gaan met het organiseren van meetups en sociale activiteiten.

## Oproepjes

Op 6 februari willen we graag een lunchmeeting houden! De lunchmeeting is een online meeting tijdens de lunch die je kan volgen van achter je bureau (maar vanaf je bank of in het park kan ook). We zijn op zoek naar een spreker om te laten zien (en vertellen), of gewoon te spreken over een bepaald onderwerp, tijdens de lunch.

Ook willen we eind februari graag een Fronteers meetup houden. We zijn hiervoor op zoek naar een locatie om de meetup te hosten, twee sprekers om presentaties te geven en een of meerdere sponsors voor eten en drinken. Kun je helpen met een van deze dingen? [Neem contact met ons op!](bestuur@fronteers.nl)

Woon je in België? We willen in 2026 graag onze meetups en community daar weer opstarten. Je helpt ons hierbij door deze [korte enquete](https://tally.so/r/rjOy7M) (Engelstalig) in te vullen. Hiermee hopen we te achterhalen hoe we je het beste op de hoogte kunnen houden van komende meetups, wat je redenen zijn om naar meetups te komen, en welk type meetup je voorkeur geniet. Laten we samen de Belgische front-end community nieuw leven inblazen. Tag gerust een collega die dit zou moeten zien of deel dit bericht om ons te helpen zoveel mogelijk ontwikkelaars te bereiken!