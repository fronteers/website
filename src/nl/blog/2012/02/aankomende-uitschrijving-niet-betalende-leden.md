---
title: "Aankomende uitschrijving niet-betalende leden"
date: 2012-02-13
author: Bestuur
categories: 
  - Leden
  - Vereniging
---
Fronteers doet het goed. We groeien jaar na jaar, en hebben op dit moment 436 leden. Tenminste, 436 _potentiÃ«le_ leden. 436 mensen die we tussen 6 en 10 januari een factuur hebben gestuurd voor het lidmaatschapsgeld over 2012. De meeste van jullie hebben keurig op tijd betaald, of tenminste gelijk na de eerste herinnering, waarvoor onze dank. Maar we lopen, zoals helaas ieder jaar, tegen een groep mensen aan die facturen en herinneringen negeren.

In voorgaande jaren was onze procedure om deze mensen een paar maanden lang persoonlijke emails en herinneringen te blijven sturen, smekend om op z'n minst een ontvangstbevestiging, met vaak na de derde poging een laconiek "oh ja, vergeten, doe dit snel" antwoord, maar maanden later nog steeds geen betaling. Het hele traject kostte onze ledenadministratie veel te veel tijd en energie, en met de groei van de vereniging werd dit alleen maar erger.

We hebben daarom eind vorig jaar in samenspraak met de ALV besloten om dit hele traject dit jaar rigoreus te verkorten. Twee weken geleden is onze eerste en enige herinnering naar niet-betalende leden verstuurd. De betalingstermijn daarvan loopt volgende week af. Mensen die op dat moment nog niet betaald hebben, zullen zonder verdere communicatie uitgeschreven worden als lid. Natuurlijk kunnen deze leden zich later alsnog weer aanmelden als lid, maar de standaard voor veel voordelen van het Fronteers lidmaatschap, zoals kortingen op congressen, is dat deze alleen gelden als je lid bent op het moment dat de korting wordt aangekondigd.

Daarom hierbij nog eens via een compleet ander kanaal een laatste poging om onze wanbetalende leden te bereiken: Ga nog eens bij jezelf na of je onze factuur hebt gezien en betaald. Het kan natuurlijk altijd zijn dat je van emailadres bent gewisseld zonder ons hiervan op de hoogte te stellen, of dat je een slecht afgesteld spamfilter gebruikt en daardoor onze factuur en herinnering hebt gemist, of dat je lidmaatschap door je bedrijf wordt betaald, en de administratie daar erg langzaam is (tip: Het Fronteers lidmaatschap is persoonlijk; als je bedrijf je wil sponsoren, betaal dan zelf, en declareer het naderhand bij je bedrijf). Neem in deze en andere gevallen ajb [contact](/nl/vereniging/contact/) met ons op, zodat we je nog een nieuwe kopie van de factuur kunnen sturen, en een week extra kunnen geven om te betalen. Als we niets van je horen, dan kunnen we ook niets voor je doen.
