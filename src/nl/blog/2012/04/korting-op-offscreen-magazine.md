---
title: "Korting op Offscreen Magazine voor Fronteers"
date: 2012-04-09
author: Roel Nieskens
categories: 
  - Ledenkorting
---
Als front-ender zit je niet snel verlegen om leesmateriaal. Dagelijks worden talloze blogposts gepubliceerd over ons vak: trends en technieken op het gebied van CSS, HTML of JavaScript, hacks en polyfills, lof- en klaagzangen over browsers en standaarden — het is genoeg om je hele werkdag mee vol krijgen. Onlangs is er daar een interessant alternatief bijgekomen: [Offscreen](http://www.offscreenmag.com/), een "ouderwets" inkt-op-papier tijdschrift.

Het fraai vormgegeven blad werpt een blik op de mensen achter de apps en de websites. In interviews, verhalen en korte artikelen vertellen onder anderen [Dan Cederholm](https://twitter.com/simplebits) van Dribbble, [Andrew Wilkinson](https://twitter.com/awilkinson) van MetaLab, [Hannah Donovan](https://twitter.com/HAN) van (voorheen) last.fm en de Belg [Benjamin De Cock](https://twitter.com/bdc) over hun werk- en denkwijzen, het verloop van hun carrières, de hobbyprojecten, de geleerde lessen en hun uiteenlopende definities van succes. Het is inspirerend om te lezen over de passie en creativiteit van je vakbroeders en -zusters, en de afwezigheid van technische artikelen is eigenlijk geen gemis.

Kortom, Offscreen biedt inzicht in de persoonlijkheden die ons vakgebied opmaken, en is een mooie toevoeging aan de boekenkast van de front-end developer. Speciaal voor leden van Fronteers heeft uitgever [Kai Brach](https://twitter.com/kaibrach) een kortingscode beschikbaar gesteld waarmee de portokosten komen te vervallen. Neem contact op met [Roel](mailto:roel@fronteers.nl) voor je eigen kortingscode. Het aanbod is voor één nummer en een week geldig, dus wees er snel bij! Voor wie een abonnement neemt, vervallen de verzendkosten van het eerste nummer.
