---
title: "Activiteitencommisie in het leven geroepen"
date: 2012-11-02
author: Arjan Eising
categories: 
  - Bijeenkomsten
  - Commissies
---
Tijdens de laatste bestuursvergadering is er een nieuwe commissie in het leven geroepen: een activiteitencommissie. Doel van de commissie is om het organiseren van bijeenkomsten en kleinschalige evenementen zoals een barcamp, jamsessies of hackathons centraal te houden. De commissie is op zoek naar leden.

Voornaamste taken die maandelijks, of zelfs vaker, gedaan moeten worden, zijn:

* Contactpersoon zijn van sprekers en mensen die bij de gastbedrijven werken zodat een bijeenkomst tot stand kan komen;
* Het schrijven van aankondigings-blogposts en bijwerken van detailpagina's van de bijeenkomsten en activiteiten;
* Aankondigen van die activiteiten via [Twitter](https://twitter.com/fronteers), [Facebook](http://www.facebook.com/fronteers) en [Lanyrd](http://lanyrd.com/profile/fronteers/);
* Opnemen van de presentaties met een te kopen camera;
* Bewerken van de beelden opgenomen met die camera en ze op de site en het [Fronteers Vimeo account](http://www.vimeo.com/fronteers) te plaatsen;
* Het kopen van flesjes wijn voor de sprekers en het gastbedrijf;
* Op de bijeenkomsten optreden als host.

Daarnaast is er genoeg ruimte om op de mailinglijst ideeën voor sprekers, typen bijeenkomsten en activiteiten en andere toffe dingen te bediscussiëren. Dus heb je zin om een van de bovenstaande taken op te pakken, schroom dan niet een (korte) introductie en motivatie te sturen via [het contactformulier](/nl/vereniging/contact/).
