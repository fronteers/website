---
title: "Alles over mechanische toetsenborden"
date: 2018-09-11
author: Josee Wouters
categories: 
  - Ledenkorting
---
Je zult er vast wel eens van gehoord hebben of misschien heeft een van je collega’s er wel één. Een leek noemt het ‘ouderwets’, de kenner zweert erbij. Ik heb het natuurlijk over mechanische toetsenborden! Wie ben ik? Ik ben Josee en ik heb zelf een Ducky. Sinds ik dit toetsenbord heb, ben ik helemaal om. Ik zou niet meer zonder willen.

*Maar hoe kies je nu een mechanisch toetsenbord? Over het algemeen is zo'n toetsenbord niet de goedkoopste en je wilt een miskoop vermijden. Maar zodra je even googlet, vliegen de switches je om de oren. Hopelijk zie je met deze guide straks door de toetsen het toetsenbord weer.*

![Ducky Shine 3 is herkenbaar door de voor Ducky typerende spatiebalk](https://fronteers.nl/_img/blog/ducky-shine.jpg)

(TODO: Ducky Shine 3 is herkenbaar door de voor Ducky typerende spatiebalk)

# Wat is een mechanisch toetsenbord eigenlijk?

Als er wordt gesproken over een mechanisch toetsenbord - of op z'n Engels: een mechanical keyboard - dan wordt er een toetsenbord bedoeld dat een switch van bewegende delen onder de toets heeft zitten. Een gewoon toetsenbord daarentegen bestaat doorgaans uit een rubberen switch. Dit is veel goedkoper om te produceren. Naast zo'n rubber dome switch en mechanische switches, zijn er ook andere soorten switches, zo gebruikt Apple de eigen 'butterfly' switches voor zijn toetsenborden. Daar ga ik nu niet verder op in.

# Waarom is een mechanisch toetsenbord beter?

Allereerst, een goedkoop toetsenbord is meestal niet slecht. Het zal zeker de klus geklaard krijgen. De superioriteit van een mechanisch toetsenbord zit 'm voornamelijk in de beleving. Bij een gemiddeld toetsenbord met rubber dome switches moet je meer kracht zetten, krijg je weinig feedback en kan het toetsenbord door het gebruik van rubber 'mushy' aanvoelen. Ook is de levensduur van zo'n toetsenbord een stuk korter.

Bij een mechanisch toetsenbord heb je deze nadelen niet. Afhankelijk van de switches die je kiest - die het grootste deel van de beleving bepalen - hoef je zoveel kracht te zetten als je wilt en krijg je de feedback die je wilt. Een veel genoemd nadeel van een mechanisch toetsenbord: het maakt veel lawaai. Nu is dit echter ook weer afhankelijk van de switches die je kiest, je manier van typen en je werkomgeving. Een rubber dome toetsenbord is ook niet bepaald stil. En persoonlijk hoor ik liever het gezellige geklik-klak van een mechanisch toetsenbord dan de rammel van een niet-mechanisch toetsenbord.

![Deze Magic Force is een budgetkeuze met een opvallend uiterlijk](https://fronteers.nl/_img/blog/magic-force.jpg)

(TODO: Deze Magic Force is een budgetkeuze met een opvallend uiterlijk)

# Welke switches zijn er?

Er zijn verschillende soorten switches. [Cherry MX](https://www.cherrymx.de/en), de meest bekende fabrikant van switches, heeft tien verschillende soorten om uit te kiezen. Deze switches kenmerken zich door een kleur, red, blue of brown bijvoorbeeld. De meeste fabrikanten houden deze kleurcodes aan voor dezelfde soort switches. Andere merken die deze kleuren aanhouden zijn bijvoorbeeld [Gateron](https://deskthority.net/wiki/Gateron_KS-3_series), [Kailh](http://www.kailh.com/en/Products/Ks/KTS/), en [Greetech]( http://www.greetech.com/en/products.asp?enBigClassName=Mechanical%20Keyboard%20Switch).

[Razer](https://www.razer.com/eu-en/gaming-keyboards), vooral bekend van gaming accessoires, maakt onder andere gebruik van eigen hybride switches; een kruising tussen mechanisch en dome. [Logitech](https://www.logitechg.com/nl-nl/articles/romer-g) gebruikt zijn eigen Romer-G switches en andere bekende merken zijn [Topre](http://www.topre.co.jp/en/products/elec/keyboards/) en [Matias](https://matias.ca/). Deze laatste twee zijn vooral bekend bij liefhebbers.

![Bij deze Magic Force zie je dat er is gekozen voor brown switches](https://fronteers.nl/_img/blog/brown-switches.jpg)

(TODO: Bij deze Magic Force zie je dat er is gekozen voor brown switches)

Om het iets makkelijker te maken: er wordt een onderscheid gemaakt tussen tactile switches en linear switches. Een lineaire switch moet je tot de bodem indrukken voor deze een aanslag registreert. Een tactile switch heeft halverwege een voelbare bump, op dit punt wordt de aanslag geregistreerd en kun je verder typen. Je hoeft de toets dus niet verder in te drukken: het kan wel. 
Een derde type, die je minder tegenkomt, is de clicky switch. Deze heeft naast een voelbare bump van een tactile switch, ook een hoorbare klik. Deze switches zouden nog wel eens tot geïrriteerde collega's kunnen leiden.

Verder onderscheid in switches wordt gemaakt door de hoeveelheid kracht die je moet gebruiken om een toets in te te drukken. Dit wordt actuation force genoemd. De actuation force wordt gemeten in centiNewtons (cN) maar 1 cN is gelijk aan 1 gram, deze maten worden door elkaar gebruikt. Een gemiddeld rubber dome keyboard heeft een actuation forse van tussen 55g en 60g. Bij mechanische switches heb je doorgaans keus van 45g tot en met 80g. 
Een derde punt van onderscheid is het actuation point. Dit is het punt vanaf waar de switch de aanslag registreert. Gemiddeld ligt dit bij 2mm, bij een totale afstand tot bottom out van 4mm. Hoe lager het actuation point, hoe sneller de toets de aanslag registreert en jij naar de volgende toets kunt.

Met deze drie kenmerken, kun je besluiten welke switch voor jou de juiste is.

# Welke switch moet ik kiezen?

Mijn daily driver is een Ducky Miya Pro Sakura met Cherry MX Brown switches. De Cherry MX Brown is een populaire tactile switch. De actuation force is met 45g licht en de actuation point gemiddeld, met 2mm. Ik viel voor dit toetsenbord voornamelijk dankzij het geweldige uiterlijk: de kleurtjes en de Japanse kersenbloesem op de spatiebalk en escape-toets. De Cherry MX Brown switches kende ik al en vond ik fijn typen. De keus was snel gemaakt.

![Dit zuurstokroze toetsenbord is mijn Ducky Miya Pro Sakura.](https://fronteers.nl/_img/blog/ducky-sakura.jpg)

(TODO: Dit zuurstokroze toetsenbord is mijn Ducky Miya Pro Sakura.)

Er zijn ook speciale switches. Zoals bijvoorbeeld de silent serie van Cherry. Deze zijn er in Red en Black en zijn stille(re) varianten van deze kleuren. Dan is er ook de Cherry MX Speed Silver, ideaal voor games. Deze linear switch een lage actuation force en actuation point. Mijn advies zou zijn om deze speciale switches achterwege te laten bij je keus, dat maakt het in mijn ogen onnodig ingewikkeld.

De beste manier om te besluiten welke switch je wilt, is simpelweg om het uit te proberen. Al is dat in de praktijk wat minder simpel. Niet veel computerwinkels zullen mechanische toetsenborden hebben die je kunt uitproberen. De meeste MediaMarkt winkels hebben wel enkele gaming toetsenborden van onder andere Logitech en Razer, maar ook Corsair en Kingston, die gebruik maken van Cherry MX switches.

Coolblue heeft in de fysieke winkels zogenoemde testers. Dit zijn kleine bordjes met een aantal kleuren switches naast elkaar, zodat je kunt uitproberen hoe het aanvoelt.

Deze switches zijn bij de meeste webwinkels ook te bestellen, bijvoorbeeld bij [Candykeys](https://www.candykeys.com/category:switch-testers) en [Keyboardco](https://www.keyboardco.com/product/cherry-mx-switch-sampler.asp)

![De Wooting One (een Nederlands merk) is een toetsenbord waarbij je zelf kunt wisselen tussen red en blue switches.](https://fronteers.nl/_img/blog/wooting-one.jpg)

(TODO: De Wooting One (een Nederlands merk) is een toetsenbord waarbij je zelf kunt wisselen tussen red en blue switches.)

Of heb je collega's of mensen in je omgeving die een mechanisch toetsenbord hebben? Vraag of je het eens mag uitproberen.

Probeer van te voren te bedenken wat je fijn vindt: vind je het fijn als je de toets lichter of zwaarder moet indrukken voor de aanslag wordt geregistreerd? Wil je feedback voelen of wil je dat de toets pas registreert als je de bodem bereikt? Dit zal je keus al wat makkelijker maken.

Maar wees gewaarschuwd: mechanische toetsenborden zijn verslavend. Als je er eenmaal een hebt, wil je waarschijnlijk niet anders meer, net als ik en Melle Wynia, die zijn toetsenborden voor het schrijven van deze blog ter beschikking stelde.

Ben je lid van Fronteers? Dan krijg je nu korting bij Candykeys en Keyboardco op een mechanisch toetsenbord van jouw keuze. Je kunt contact opnemen met het bestuur voor een kortingscode.
