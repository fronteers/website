---
title: 'Webdeveloper worden zonder (dure) opleiding'
date: 2018-12-19
author: Tim Oerlemans
categories:
    - Adventskalender
---

Na lang wikken en wegen ben je eruit, je wilt (front-end) webdeveloper worden. Maar waar begin je? Ga je een (HBO)-opleiding doen of meld je je aan voor een coding bootcamp? Er zijn verschillende routes die je kunt nemen:

-   Zit je momenteel nog op de middelbare school? Volg dan een opleiding als Communication & Media Design aan een hogere school. Hier leer je namelijk veel meer vaardigheden, die niet direct iets met het vak te maken hebben, maar waar je wel ontzettend veel aan hebt in je latere carrière. Daarnaast is de tijd als student ook ontzettend nuttig omdat je hier - onbewust - erg veel leert over het volwassen leven, vooral als je op kamers gaat.
-   Ben je al werkende en overweeg je een carrièreswitch naar webdeveloper? Er zijn genoeg (gratis) manieren om je om te scholen naar webdeveloper. Het volgen van een dure (hbo) opleiding of bootcamp is helemaal niet nodig.

In deze blogpost laat ik zien dat het helemaal niet veel geld hoeft te kosten om je om te scholen naar webdeveloper. Er zijn ontzettend veel gratis resources te vinden op het internet. Ook als je al werkzaam bent als webdeveloper, maar je wilt graag meer leren, heb je waarschijnlijk ook wat aan deze blogpost. Of je nou beginner bent of gevorderde, veel van deze resources zijn nuttig voor iedereen. Volg je nu een hbo-opleiding, dan raad ik ook zeker aan om af en toe een cursus of naslagwerk erbij te pakken. Voor het gemak gaan we er even vanuit dat je een absolute beginner bent.

[Codecademy](https://www.codecademy.com)

Codecademy maakt je op een simpele en leuke manier wegwijs in de wereld van het programmeren. Allereerst kies je een programmeertaal of framework die je wilt leren, bijv. HTML, CSS, JavaScript, jQuery of Python. Vervolgens krijg je kleine opdrachtjes die je direct in het venster kan uitvoeren. Je krijgt ook direct feedback op je werk en het nodigt je uit om steeds door te gaan, waardoor je voor je het weet de basis onder de knie hebt. De meeste cursussen zijn gratis, al bieden ze ook een Pro-abonnement (ongeveer 20 dollar per maand) en Pro Intensive programma’s aan. Dit laatste is een online bootcamp waarbij je bijvoorbeeld leert een front-end applicatie of web API van de grond af op te bouwen, en hier krijg je een certificaat voor. Deze bootcamps kosten ongeveer 200 dollar en duren 8 weken.

_Prijs:_ Gratis / 20 dollar per maand / 200 dollar per bootcamp

[FreeCodeCamp](https://www.freecodecamp.org)

FreeCodeCamp is een community die honderden video’s en tutorials aanbiedt voor het leren van web development. Hier heb je in totaal 6 paden die ieder 300 uur aan content bevatten. Dit is in totaal dus 1800 uur, wat neer komt op een jaar fulltime leren (met 7 weken vakantie). Ik begrijp dat dit erg overweldigend kan zijn, maar je bent natuurlijk niet verplicht al deze uren hieraan te besteden. Het zogenaamde curriculum is op elk moment vrij in te zien en je kunt dus zelf bepalen welke onderwerpen je graag wilt leren. En het grootste voordeel? Het is helemaal 100% gratis!

_Prijs:_ Gratis

## De basis onder de knie

Nu je de basis onder de knie hebt, begint pas de echte uitdaging. Want vanuit hier zijn er verschillende paden die je kunt bewandelen. Dit ligt helemaal aan jouw wensen en niveau. Wel raad ik je aan om eerst de fijne kneepjes van het vak te leren alvorens je meteen in complexe onderwerpen duikt. Wil je bijvoorbeeld graag React leren, maar heb je nog niet veel ervaring met JavaScript? Duik dan eerst nog eens wat dieper in de materie van JavaScript.

Er zijn online verschillende (uitgebreide) handleidingen/boeken die helemaal niets kosten, maar waar je ontzettend veel van kan leren op het gebied van JavaScript, een taal die ontzettend krachtig is, maar ook wat eigenaardigheden kent.

-   _You Don’t Know JavaScript_ van _Kyle Simpson_

[You Don’t Know JavaScript](https://github.com/getify/You-Dont-Know-JS) (vaak afgekort tot YDKJS) is een serie boeken die open-source op GitHub in te zien zijn. Voor een kleine meerprijs zijn ze te downloaden als e-book en voor een iets hogere meerprijs zijn ze ook te koop als fysiek boek. In deze serie komen bijna alle kenmerken van de taal aan bod, een must-read voor iedereen die JavaScript wil leren.

_Prijs:_ Gratis

-   _The Complete JavaScript Handbook_ van _Flavio Copes_

In wezen een erg lang [Medium-artikel](https://medium.freecodecamp.org/the-complete-javascript-handbook-f26b2c71719c), maar dit artikel bevat wel alles wat je moet weten over JavaScript. Een stuk korter en dus ook minder gedetailleerd dan de YDKJS-boeken omdat Flavio hier de 80/20 regel toepast: Leer 80% van JavaScript in 20% van de tijd.

_Prijs_: Gratis

## Interactieve cursussen

Heb je net als ik het concentratievermogen van een pot pindakaas, en leer je liever op een interactieve manier, zoals bij het eerder genoemde Codecademy het geval is? Er zijn tal van videocursussen beschikbaar die je kunt volgen.

-   [Wes Bos](http://www.wesbos.com/)

Wes Bos is een Canadese webdeveloper die zich tegenwoordig vooral bezig houdt met de ontwikkeling van videocursussen. Deze zijn gruwelijk populair onder front-end webdevelopers en dat is zeer terecht. De cursussen zijn veelal erg diepgaand en relatief goedkoop. Voor 140 euro krijg je bijv. toegang tot de ES6 voor Everyone cursus, die bestaat uit 7 uur aan videomateriaal waar je alles leer wat ook in The Complete JavaScript Handbook beschreven wordt. Daarnaast heeft hij ook een podcast, [Syntax.fm](http://www.syntax.fm/)) waar hij samen met Scott Tolinski vrijwel wekelijkse interessante onderwerpen betreffende front-end web development bespreekt.

_Prijs:_ $70 - $140 per cursus

-   [Pluralsight](https://www.pluralsight.com)

Pluralsight biedt veel verschillende cursussen aan die gericht zijn op vrijwel alle development functies. Niet enkel front-end, maar ook backend, devops, sysops en security onderwerpen worden hier behandeld. Wat ik persoonlijk een hele fijne feature vindt van Pluralsight, is dat je per onderwerp een soort IQ test kan doen van grofweg 20 vragen, waarop je ‘skill level’ berekend wordt. Op basis van dit skill level worden je videocursussen per onderwerp aangeraden. Dit is vooral fijn voor mensen die al wat ervaring hebben en niet uren aan materiaal door willen werken dat ze al kennen. De meeste videocursussen zijn kort, tussen de 2 en 10 uur. Aan dit alles hangt echter wel een relatief hoog prijskaartje. Hier betaal je namelijk per maand of per jaar voor onbeperkt toegang tot alle beschikbare cursussen.

_Prijs:_ $29 per maand / 299 per jaar

-   [Udemy](https://www.udemy.com)

Udemy is een platform voor videocursussen die zich niet enkel richt op web development. Eigenlijk kun je hier voor elk onderwerp wel een cursus volgen. Hier staan echter wel veel goede front-end web development cursussen op, dus deze mag niet in dit lijstje ontbreken. De meeste cursussen kosten oorspronkelijk tussen de 150 en 300 euro, maar er is eigenlijk altijd wel een actie waardoor je maar 10 tot 15 euro voor een cursus bestaat.

Hier enkele voorbeelden van cursussen waar ik erg veel aan heb gehad:

-   [The Complete Web Developer: Zero To Mastery - Andrei Nagoie](https://www.udemy.com/the-complete-web-developer-zero-to-mastery/)
-   [The Complete Junior To Senior Web Developer Roadmap - Andrei Nagoie](https://www.udemy.com/the-complete-junior-to-senior-web-developer-roadmap/)
-   [JavaScript: Understanding the Weird Parts - Anthony Alicea](https://www.udemy.com/understand-javascript/)

Als je je wil verdiepen in React, Angular of Vue (of vele andere onderwerpen) kan ik de cursussen van [Maximilian Schwarzmüller](https://www.udemy.com/user/maximilian-schwarzmuller/) aanraden.

_Prijs:_ $150 - $300 per cursus (maar in de (vrijwel permanente) sale $10 - $15 per cursus)

## Conclusie

Met dit overzicht heb ik er de volste vertrouwen in dat je zonder al te veel geld uit kan geven erg veel kan leren op het gebied van front-end web development. En onthoud dat je in dit vak nooit uitgeleerd bent, en er dus constant nieuwe dingen zijn te leren, ook al heb je al decennia lang ervaring. Als laatste wil ik meegeven dat het vooral belangrijk is dat je aan de slag gaat. De theorie is belangrijk, maar het in de praktijk brengen is het allerbelangrijkste. Heb je momenteel nog geen baan als front-end webdeveloper? Ga zelf aan de slag met een tof project, knutsel wat in elkaar en gooi het op Github. Dan heb je meteen wat om te laten zien tijdens een sollicitatiegesprek. Het hoeft niet perfect te zijn, want je zult er hoe dan ook van leren. Weet je niet wat je dan moet maken? Begin met iets (relatiefs) simpels als een simpele website over je cavia. Deze maak je daarna responsive zodat deze er ook mooi uitziet op je telefoon. Daarna bouw je een rekenmachine, of een Boter, Kaas en Eieren spel. Zolang je plezier hebt in wat je doet, komt de rest vanzelf wel goed.

Het lijstje hierboven is zeker niet volledig, en er zijn er nog veel meer te noemen, maar dan werd het wel een erg lange blogpost. Desalniettemin, hier nog wat honorable mentions:

## Artikelen

[Learn to code in 2018, get hired and have fun along the way - Andrei Neagoie](https://medium.com/zerotomastery/learn-to-code-in-2018-get-hired-and-have-fun-along-the-way-b338247eed6a)

[Don’t be a junior developer - Andrei Neagoie](https://medium.com/zerotomastery/dont-be-a-junior-developer-the-roadmap-9fde5cf384bb)

## Overige

[The Webdeveloper Roadmap 2018 - Kamran Ahmed](https://github.com/kamranahmedse/developer-roadmap)

## Code challenges

[Codewars](http://www.codewars.com/)

[Hackerrank](http://www.hackerrank.com/)

## Videocursussen

[Tyler McGinnis](https://tylermcginnis.com/courses/)

[Level Up Tutorials - Scott Tolinski](https://www.leveluptutorials.com/)

[Learn JavaScript Today - Zell Liew](https://learnjavascript.today/)

## Over Tim Oerlemans

<img src="/_img/adventskalender/tim-oerlemans.png" alt="Foto van Tim" class="floating-portrait" /> 
28 jaar, 3 jaar ervaring en momenteel werkzaam als front-end webdeveloper bij TrueLime in Breda. Leergierig en wil constant nieuwe dingen leren.

Donatie: NSGK
