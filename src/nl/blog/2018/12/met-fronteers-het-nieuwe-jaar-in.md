---
title: 'Met Fronteers het nieuwe jaar in'
date: 2018-12-24
author: Anneke Sinnema
categories:
    - Adventskalender
---

Het afgelopen jaar, mijn eerste jaar als voorzitter van Fronteers, was een veelbewogen jaar! Als doorsnee lid had ik geen idee van het werk dat er in zit om de vereniging draaiend te houden. Laat staan hoeveel energie er in gaat steken nieuwe initiatieven te ontplooien! Ik ben tevreden dat er zoveel gelukt is:

We waren in 2018 voor het eerst in een aantal jaar weer aanwezig op de [ISOC nieuwjaarsborrel](https://newyear.isoc.nl/), hielden een eigen nieuwjaars- en zomerborrel, een flink aantal succesvolle workshops, voor het eerst het [Fronteers congres](https://fronteers.nl/congres/2018) in het DeLaMar theater, en we stemden tijdens de ALV vóór het voorstel om als Fronteers lid te worden van het W3C.
Ondertussen is het lidmaatschap van het W3C een feit en treffen Peter-Paul Koch en Thijs Reijgersberg de laatste voorbereidingen aan een speciale meetup met Rachel Andrew (onze toekomstige vertegenwoordigster binnen het W3C) voor een workshop spec-reading op 7 en 8 februari.

De rest van de vereniging zit ook niet stil: Zo is onze [congrescommissie](https://fronteers.nl/vereniging/commissies/congres) al druk bezig met het uitzoeken en uitnodigen van sprekers voor Spring Conference. Dit eendaags congres wordt in april gehouden. Ik mag nog niet zoveel verklappen, maar de vier sprekers die tot nu toe ja hebben gezegd zijn niet de minsten! [Ik zou het wel weten ;-)](http://tickets.fronteers.nl)

In januari gaan het bestuur en het marketingteam samen een branding- en identiteitssessie doen. De [designers die je kent van de huisstijl van Fronteers Conference](https://www.areyoureadyfortakeoff.nl/work/fronteers-2016/) gaan ons in het nieuwe jaar als overkoepelende vereniging helpen met het neerzetten van een huisstijl waar we de komende jaren herkenbaar mee voor de dag kunnen komen. Hier kijk ik ontzettend naar uit. Het congres is natuurlijk een paradepaardje van de vereniging, maar voor veel van onze internationale bezoekers lijkt het net alsof Fronteers en Fronteers Conference een en hetzelfde zijn. Het is hoog tijd dat we uit die schaduw stappen en ons wat meer laten zien!

Ook in het eerste kwartaal vindt er een [Ladies' Dinner](https://fronteers.nl/bijeenkomsten/2019/ladies-dinner) plaats (donderdag 10 januari), en doen we op vrijdag 25 januari een kick-off voor de nieuw te vormen websitecommissie! Na druk gesprek op Slack is gebleken dat een aantal mensen (waaronder ikzelf) wel zin hebben om op een open source wijze aan de slag te gaan met een nieuwe website. Het is de bedoeling dat de commissie een vaste wekelijkse bijdrage doet (om het momentum te behouden) maar dat iedereen bij wijze van pull requests kan bijdragen. We hopen met bijzondere gasten dit proces aan te kleden op een leuke en leerzame manier! Lijkt dit je leuk, reageer dan even bij dit blogbericht.

En wat te denken van de workshops die nu al zijn ingepland voor het nieuwe jaar? Op 25 januari komt Phil Hawksworth over voor een [workshop over Netlify en Static Site Generators](https://fronteers.nl/workshops/workshop-netlify-static-site-generators). Netlify is een ultra-moderne webhost waar veel bekende collega-developers al tijden razendenthousiast over zijn. Een maand later, op 22 februari, komt Jad Joubran met een [workshop Progressive Web Apps](https://fronteers.nl/workshops/progressive-web-apps). En later in het jaar komt [Peter Kassenaar](https://www.kassenaar.com/) langs om een Nederlandstalige vervolgworkshop te geven over Javascript.

Alleen al opsommen waar we op dit moment mee bezig zijn laat zien dat we druk zijn, en dan zijn er nog een aantal zaken waar het echt te vroeg voor is om ze aan te kondigen. Maar dat 2019 een goed jaar wordt voor de vereniging, daar twijfel ik niet aan! Jullie gaan het merken :-)

Mocht er in de loop van het jaar nog tijd, energie en menskracht over zijn, dan zou ik het zelf in ieder geval heel tof vinden om verder na te denken over wat Fronteers voor front-end developers kan betekenen. Een tijd geleden schreef ik bijvoorbeeld een voorsteltekst voor werkgevers die niet goed bekend zijn met ons expertisegebied - 'Hoe schrijf je een front-end vacature' - en daar hoop ik nog steeds iets meer mee te doen. Zo wordt er namelijk naar mijn idee in veel te veel vacatures gevraagd naar ervaring met tools, en niet naar basiskennis en kernkwaliteiten.

Ik vind het ook leuk om in mijn vrije tijd rustig om me heen te kijken naar de parallellen die te vinden zijn met andere (vak)verenigingen. Bijvoorbeeld de NVM, waarvan de beroepstitel makelaar (net als "front-end developer") niet beschermd is (al was het dat bij hen ooit wel). Hoe gaan zij daar mee om, op welke manier houden zij zichzelf relevant? En welke dingen doet bijvoorbeeld een organisatie als het Keurmerk Kwaliteitsvakman voor hun leden waar wij iets van kunnen opsteken?
Moeten we aan bedrijven met kleine front-end teams meer consultancy taken aan gaan bieden? Bijvoorbeeld het uitvoeren van onafhankelijke code-reviews, usability-onderzoeken en webtoegankelijkheidstests? Moeten we een grotere rol spelen in het organiseren van meetups dan we nu doen?

Je merkt het: genoeg energie en ideëen om een positieve invulling te geven aan het verenigingswerk.
Mocht je hierover eens met me willen babbelen, kun je me vinden op [Slack](/blog/2016/02/fronteers-op-slack) en op [Twitter](https://twitter.com/asinnema)!

## Over Anneke Sinnema

<img src="/_img/adventskalender/anneke.png" alt="Foto van anneke" class="floating-portrait">
Anneke Sinnema is een freelance front-end developer uit Enschede. Met haar voorzitterschap van Fronteers probeert Anneke een positieve bijdrage te leveren aan het dagelijks werk van collega developers.

Donatie
Mijn donatie gaat naar [Unicef](https://www.unicef.nl/wat-is-unicef-basics), als bijdrage voor hun actie om kinderen in het Syrisch oorlogsgebied te voorzien van kleding, dekens en en schoon water.
