---
title: 'Twaalf geschenken van Fronteers'
date: 2018-12-05
author: Job van Achterberg
categories:
    - Adventskalender
---

(Vrij naar “[The Twelve Days of Christmas](https://nl.wikipedia.org/wiki/The_Twelve_Days_of_Christmas)”)

Op de eerste dag van Kerstmis, schonk Fronteers aan mij:

## Een geweldige conferentie

Mijn eerste Fronteers conferentie was in 2015. Nou ja, ik kwam de conferentie niet bezoeken, ik kwam mijn vrouw ophalen die de conferentie bezocht. Toen ik binnenkwam legde ik aan Anneke Sinnema bij de Fronteers booth uit dat ik even ergens wilde gaan zitten totdat de boel afgelopen was. Of ik een t-shirt wilde? Maar ik was geen lid. Gaf niet. Wat is je maat? Alsjeblieft.

En zo heb je dan opeens een Fronteers conference t-shirt.

De sfeer op de conferentie zag er zó goed uit. En Chris Heilmann gaf de closing talk, en daar had ik wel eens een artikel van gelezen… en ging ik niet meer op front-end gebied doen bij een nieuwe baan binnenkort? Misschien maar eens lid worden…

## Op de tweede dag van Kerstmis, schonk Fronteers aan mij:

## Een gezellige Slack

Het komt weinig voor dat ik geen tab open heb waarin de [Fronteers Slack](https://fronteers-slack.herokuapp.com/) staat. Al is het maar om de gebruikelijke “Gooooeeeeedemorgen!” van honourary non-lid Robert van der Elst en de filosofische discussies in het #watercooler kanaal, tot handige tips en hulp in #js en #ui-ux. En mocht je extrovert zijn, is er de #meetandgreet. Maar vertel eerst wie je bent in #voorstelrondje!

## Op de derde dag van Kerstmis, schonk Fronteers aan mij:

## Een stem die telt

Fronteers leden krijgen een stem tijdens de Algemene Leden Vergadering. Bij mijn eerste AVG werd er beslist over het door een extern bedrijf laten mee-organiseren van de jaarlijkse conferentie. Wat vooral indruk op me maakte is hoe fel en serieus de gesprekken waren. Dit was duidelijk geen club van enkel passieve leden.

## Op de vierde dag van Kerstmis, schonk Fronteers aan mij:

## Een leerzame workshop

Meer dan één, eerlijk gezegd. Visualisations met Nadieh Bremer. Grid en Flexbox met Hidde de Vries. React Native met Roy Derks. Iedere keer leer ik weer nieuwe dingen die ik uiteindelijk weer kan gebruiken. En je leert van elkaar tijdens een workshop. Wie weet, misschien geef ik er zelf nog wel een keer één…

## Op de vijfde dag van Kerstmis, schonk Fronteers aan mij:

## Een interessante meetup

Conferentie, workshops, en ook nog meetups? Tuurlijk! Er was er een bij Schiphol, met Ischa Gast en Tamara Forza: Schiphol toegankelijk op het web (en meer)! Een meetup bij E-sites, met Bram Smulders en Iain van der Wiel, sprekend over Schaalbaar en beheersbaar CSS! Toegankelijkheid met Karl Groves en Job van- oh wacht, dat is het volgende stukje.

## Op de zesde dag van Kerstmis, schonk Fronteers aan mij:

## Een kans om te spreken

Tijdens mijn eerste conferentie (nou ja, ik was al naar de Spring Conference geweest) werd ik gevraagd of ik een keer wilde spreken over toegankelijkheid. Maar natuurlijk. Met Karl Groves, van Tenon.io? Helemaal mooi. We werkten al samen en zouden rond die tijd door Duitsland spreken bij verscheidene events, dus dit kwam helemaal goed uit. Uiteindelijk sprak ik over de typen van toegankelijkheidstooling, en waar ik verwachtte dat dingen naartoe zouden gaan in die sector.

## Op de zevende dag van Kerstmis, schonk Fronteers aan mij:

## Een sponsorship

Ik co-organiseer de [Inclusive Design en Accessibility meetup](https://www.idea11y.nl) en heb meegewerkt aan role=drinks. Fronteers bood aan deze meetups te sponsoren. Wauw! Dit heeft er voor gezorgd dat we interessante buitenlandse sprekers konden invliegen en voor stickers konden zorgen. Ook het huren van ruimtes voor de meetups werd hierdoor beter mogelijk. Nogmaals bedankt!

## Op de achtste dag van Kerstmis, schonk Fronteers aan mij:

## Een lijst met vacatures

Niet per se iets dat ik zelf gebruik, maar ik kijk wel graag naar de vacatures om te zien wat de trends in front-end banen zijn. Voor mijzelf is het ook wel een soort “stamp of approval” om een baan bij de Fronteers Vacaturebank te zien.

## Op de negende dag van Kerstmis, schonk Fronteers aan mij:

## Een manier om bij te dragen

Vorig jaar werd ik gevraagd om in het comité van de conferentie dat jaar plaats te nemen. Zeker gezien ik nog maar relatief kort lid was, een hele eer. En voor de 10e conferentie, nota bene. Maar natuurlijk wilde ik graag deelnemen. Het samenstellen van de onderwerplijst, potentiële sprekers, het thema - er was veel te doen. En er is ook veel gedaan. En uiteindelijk was het een pracht van een conferentie.

## Op de tiende dag van Kerstmis, schonk Fronteers aan mij:

## Een stem binnen het W3C

Als front-end vakvereniging is het een puik idee om binnen een standards body als het W3C een stem te hebben. Browserfabrikanten representeren een groot gedeelte van de stemmen, dus waarom geen ontwikkelaars? Tijdens de Algemene Leden Vergadering werd hier over gesproken en vóór gestemd. Fronteers, en wij als leden, hebben nu invloed binnen het W3C. Een goede ontwikkeling, als je het mij vraagt.

## Op de elfde dag van Kerstmis, schonk Fronteers aan mij:

## Een leuke korting

Ik werk binnen digitale toegankelijkheid, en bezoek graag het Nationaal Congres Digitale Toegankelijkheid. En wat bleek - Fronteers leden kregen dit jaar korting. Een leuke verrassing. Ook konden leden recentelijk korting krijgen tot An Event Apart boeken. Ik heb de meeste al, anders had ik zeker deelgenomen. Ook kortingen op andere conferenties zoals Performance.now() kwam recent voorbij.

## Op de twaalfde dag van Kerstmis, schonk Fronteers aan mij:

## Een geweldige community

Fronteers bestaat door haar leden. Soms vragen leden zich af wat Fronteers _is_, behalve een vakvereniging die een conferentie organiseert (en workshops, en meetups). Persoonlijk vind ik het überhaupt al goed dat een vereniging als Fronteers bestaat, waar je lid van bent als je je werk als front-end ontwikkelaar serieus neemt, en van elkaar leert. Dat betekent niet dat we niet naar de toekomst kunnen kijken - het lidmaatschap van W3C is daar een goed voorbeeld van.

Ik ben benieuwd wat Fronteers haar leden in 2019 zal schenken, en aan welke dingen ik zelf zal bijdragen.

## Fijne feestdagen!

### Over Job van Achterberg

<img src="/_img/adventskalender/job.jpg" alt="Foto van Job van Achterberg" class="floating-portrait" /> 
Job werkt als toegankelijkheidsspecialist (mooi Scrabblewoord) en ontwikkelaar bij Tenon (https://www.tenon.io). Hij gooit met slangen en water bij de vrijwillige brandweer.

Donatie: Stichting Lezen en Schrijven
