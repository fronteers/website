---
title: '&quot;Ik doe ook front-end&quot;'
date: 2018-12-17
author: Sander Langendoen
categories:
    - Adventskalender
---

Nadat ik kennis heb gemaakt met een Poolse collega bij het koffiezetapparaat, bevliegt mij weer eens een terugkerend vraagstuk. Mijn Poolse collega blijkt een back-end developer te zijn die in een geheel Pools team werkt voor mijn nieuwe opdrachtgever. Terwijl ik tijdens het tappen van mijn espresso uitleg dat ik tijdelijk word ingehuurd als front-end developer, reageert hij direct “Yes, I do front-end too”. Ik dwaal direct af, nadenkend over zijn skills, gezien hij aangeeft een back-end developer te zijn. Ik zie front-end development als een specifiek vakgebied, waar je bepaalde skills voor nodig hebt. Terwijl ik teruglopend naar mijn plek hem nog eens profileer, vraag ik mezelf af; wat voor type front-end developer ben ik zelf eigenlijk?

## Onzekerheid

Ook ik stop mensen graag in hokjes en geef iemand ongemerkt toch een bepaald profiel. Zou hij oog hebben voor UX? Zou hij pixel-perfect werken? Of voegt hij gewoon soms CSS aan zijn werk toe en doet hij daarom ook front-end? Dit is mijn eerste week bij een nieuwe opdracht. Altijd spannend om weer in aanraking te komen met nieuwe collega’s. Je probeert je weg weer opnieuw te vinden. De onzekerheid slaat soms toe. Terwijl ik juist heel goed weet wat ik kan, weet waar ik goed in ben, merk ik toch dat ik altijd onzeker ben over die ene techniek, waar je al maanden net nog iets meer over wilt weten om er een zelfverzekerd praatje over te houden.

## Communicatief

Bij iedere nieuwe opdracht moet je iedereen leren kennen. Vaak als freelancer zijn er geen kennismakingsgesprekken met collega’s. In de eerste dagen probeer ik dan te ontdekken wat de mensen daar precies doen. Wie heb je waarvoor nodig? En ook belangrijk, wat kunnen ze precies? Ik kom er in een gesprek achter, dat ik voer met een directeur binnen dit bedrijf, dat in deze organisatie waarde wordt gehecht aan developers met een full stack skillset. Interessante informatie: gezien ik als front-ender goeie kennis heb van HTML, CSS en Javascript, maar toch met jarenlange PHP ervaring, voel ik me tijdens dat gesprek toch wat ongemakkelijk.

Toch twijfel ik over zijn keuze. Zijn alleen full stack developers een goeie keuze voor je eindproducten? Voor wat betreft communicatie denk ik dat front-end developers over het algemeen toch wat meer outgoing zijn dan bijv. back-enders. Makkelijk communiceren is een voordeel. Zo ben je daardoor benaderbaar en is het zelf ook weer makkelijk om wat aan iemand te vragen. Als je bijvoorbeeld niet doorvraagt waarom een bepaalde keuze is gemaakt op design vlak, weet je nooit waarom je het implementeert.

## Oog voor detail en design

Als front-end developer neem je wat skills mee. Over het algemeen ben je als front-end developer iemand die oog heeft voor detail en gevoel heeft voor UX. Net iets meer padding tussen de kolommen, zodat de content rustiger oogt? De scrollbare tabel juist animeren, zodat de gebruiker nog beter begrijpt hoe deze gescrollt kan worden? Zou mijn collega back-end developer en mijn ‘naar fullstack developers zoekende’ directeur dat principe begrijpen?

## Hongerig naar nieuwe technieken

Gezien het landschap in front-end land met een rap tempo veranderd, moet je eigenlijk wel hongerig zijn naar nieuwe technieken. Relatief nieuwe CSS modules als Flexbox en CSS Grid worden geadopteerd als de standaard in menig webproject. En Javascript frameworks als Vue en React zijn bijvoorbeeld ook alweer enige tijd niet weg te slaan uit een willekeurige front-end vacature. Ben je er niet mee bekend? Dan kom je op sommige opdrachten niet on-board. Kun je nagaan wat je moet beheersen als fullstack developer?

## “Jij past toch de kleuren aan”

Aan de andere kant merk ik ook af en toe dat er soms erg makkelijk over front-end werk wordt gedacht. “Oh, jij past toch de kleuren aan”, zei een consultant laatst tegen mij. Klopt! Dat doe ik zeker. En daarvoor heb ik SASS-variabelen gemaakt, zodat wanneer je de klant adviseert de groentint iets donkerder te maken in verband met webrichtlijnen, alles in één keer door het hele project veranderd. Je kunt het ‘m wellicht niet kwalijk nemen, maar het geeft wel aan dat niet iedereen weet wat we doen. Misschien ligt daar ook een communicatieve rol voor een front-end developer?

## Oplevering

Aan het eind van de dag zal het project worden opgeleverd. Ik ben er van overtuigd dat het resultaat van het project er visueel gezien anders uitziet als een back-end developer die ook front-end werk erbij doet. Je hebt immers niet voor niets een front-end specialist. Een ultiem voorbeeld kwam mij onlangs voorbij toen ik een berg luiers voor mijn dochter bestelde bij Kruidvat Online. Je wordt netjes doorverwezen naar Ogone Payments. Bekijk het zelf. Het werkt. Alles wat je hieronder ziet is functioneel. Precies wat een back-end developer moet doen. Alleen, als ik nog maar naar de ‘Ga verder’ button kijk, gaat het bij mij enorm kriebelen. Je snapt vast wat ik bedoel. Er zit niet eens styling op. Verder staat er dan wel een Norton logo bij, maar dan nog oogt het bij mij nog steeds een beetje ‘unsecure’. Het heeft wat mij betreft meer een beetje de stijl van van een oplichter, die me een email stuurt om mij in te laten loggen bij mijn bank. Ik ben er dan ook echt van overtuigd dat een specialist als een front-end developer wel degelijk een andere denkwijze heeft dan andere specialisten.

![Betaalpagina van Ogone Payments](/_img/adventskalender/ogone-payments.png)

## Wat vind jij?

Wat voor skills en persoonlijke vaardigheden dient een front-end developer eigenlijk nog meer te hebben volgens jou?

## Over Sander Langendoen

<img src="/_img/adventskalender/sanderlangendoen.jpg" alt="Foto van Sander Langendoen" class="floating-portrait" /> 
Ik ben Sander Langendoen. Freelance Front-end Developer. Front-end development blijft voor mij een nog niet uitgespeelde game. Ik ben blij dat ik iedere dag betaald mijn hobby mag uitoefenen.
Donatie
The Face This foundation is een stichting die Indonesische schooltjes in nood helpt. Ze vragen de leerlingen tekeningen te maken, en vragen op hun beurt getalenteerde artiesten de tekeningen te verwerken op t-shirt prints. Heb jij een cool shirt of hippe trui. Met de opbrengst van de shirts supporten ze weer de schooltjes.
